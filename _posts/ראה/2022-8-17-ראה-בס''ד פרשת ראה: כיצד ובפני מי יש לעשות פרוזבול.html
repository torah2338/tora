---
layout: post
title: כיצד ובפני מי יש לעשות פרוזבול
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע כותבת התורה על מצוות השמיטה הכוללת שמיטת
כספים בה יש לשמט את החובות. נחלקו הראשונים בשאלה, האם כדי שהחובות יישמטו
יש צורך שהמלווה יאמר בפירוש שהוא משמט ואם לאו אין החובות נשמטים, או
שהחובות נשמטים בין אמר ובין לא אמר.</span></p>
<p><span dir="rtl">א. המשנה במסכת שביעית (י, ח) כותבת, שבמקרה בו לווה בא
להחזיר חוב לחברו, על המלווה לומר לו שהוא משמט את החוב, ורק אם הלווה
מתעקש להחזיר אותו - מותר למלווה לקחתו. ממשנה זו הבין בספר
<strong>יראים</strong> (קסד), שאם המלווה אינו אומר 'משמט אני' - הוא עובר
על ציווי התורה, אך החוב אינו נשמט.</span></p>
<p><span dir="rtl">ב. <strong>האור זרוע</strong> (ד, קח) חלק על היראים
וסבר, שבין אם כך ובין כך החוב נשמט והגובה את החוב נחשב גזלן. הסיבה שבכל
זאת צריך לומר 'משמט אני' היא, שיש מצווה לומר 'משמט אני', כשם שיש מצווה
לומר על בכור שהוא קדוש למרות שממילא הוא קדוש. כך הביא גם
<strong>המרדכי</strong> (גיטין שפ), בשם <strong>רבנו אביגדור</strong>,
וגם אם שכח המלווה לומר משמט אני החוב נשמט, ובלשונו:</span></p>
<blockquote>
<p><span dir="rtl">''שאל רבינו חזקיה לרבינו אביגדור, הסתפקתי על מעשה
באחד שהיה נושה בחבירו מכבר ז' שנים ועתה תובעו והוא משיב כי כבר השמיטה
השמיטתו, ושמא כיון שעברה השמטה ולא אמר משמט אני תו לא מחויב להשמיט. ולפי
העניין נראה דשביעית הפקעתא דמלכא הוא אף על גב דלא אמר משמט אני, אלא
מצווה הוא דרמיא עליה באמירה.''</span></p>
</blockquote>
<p><span dir="rtl">להלכה נפסק כדעת האור זרוע שהחוב נשמט בין כך בין כך,
אלא, שבזמן הזה ששמיטה מדרבנן ניתן לעשות פרוזבול. בעקבות התורה המזכירה
בפרשתנו את מצוות שמיטת כספים נעסוק בדין זה השבוע. ראשית נראה את דין
התורה המקורי, אלו כספים נשמטים ואלו לא. בהמשך נראה את תקנת הפרוזבול, מתי
יש לעשותו, ומה דין אדם ששכח לעשות פרוזבול.</span></p>
<p><strong><span dir="rtl"><u>מקור הדין</u></span></strong></p>
<p><span dir="rtl">כאמור לדעת האור זרוע, הגובה חוב מחברו שנשמט נחשב
גזלן, ובנוסף לכך, כפי שהביאו הראשונים בספרי המצוות, הוא עובר על שני
איסורים: איסור עשה להשמיט את כל החובות, ואיסור לא תעשה לתבוע את המלווה.
נחלקו הראשונים האם הכספים נשמטים בתחילת שנת השמיטה או בסופה, מחלוקת
המשפיעה בין השאר גם על הזמן בו יש לעשות פרוזבול:</span></p>
<p><span dir="rtl">א. הגמרא במסכת ערכין (כח ע''ב) לומדת מכך שהתורה כותבת
'מקץ שנת השמיטה', ששמיטת הכספים נוהגת בסוף השנה. לכן לדוגמא, הלווה מחברו
כסף באמצע שנת השמיטה - החוב נשמט בתחילת השנה השמינית. כך פסקו להלכה רוב
הראשונים וביניהם <strong>הרמב''ם</strong> (שמיטה ויובל ט, ד), וכן פסק
להלכה <strong>השולחן ערוך</strong> (חו''מ סז, ל). ובלשון
הרמב''ם:</span></p>
<blockquote>
<p><span dir="rtl">''אין שביעית משמטת כספים אלא בסופה שנאמר מקץ שבע שנים
תעשה שמטה וזה דבר השמטה ושם הוא אומר מקץ שבע שנים במועד שנת השמטה בחג
הסוכות, מה שם אחר שבע אף השמטת כספים אחר שבע, לפיכך הלוה את חבירו
בשביעית עצמה גובה חובו כל השנה, וכשתשקע חמה בלילי ראש השנה של מוצאי
שביעית אבד החוב.''</span></p>
</blockquote>
<p><span dir="rtl">ב. <strong>הרא''ש</strong> (גיטין ד, ט) לעומת זאת,
הביא את דברי התוספתא שם כתוב (על כל פנים לגרסתו), שיש לכתוב פרוזבול כבר
בתחילת שנת השמיטה. כדי ליישב את ההבדל בין התוספתא לגמרא כתב, שאמנם בפועל
החובות נשמטים רק בסוף שנת השמיטה, אבל כבר במהלך השנה אסור לדרוש את
החובות.</span></p>
<p><span dir="rtl">בעוד שאחרונים רבים פסקו כדעת הרמב''ם והשולחן ערוך,
<strong>שולחן ערוך הרב</strong> (הלוואה, סי' לו) חשש לדעת הרא''ש. משום
כך נקט שכאשר עושים פרוזבול המונע מהחובות להשמט, יש לעשות פרוזבול אחד
בתחילת השנת שמיטה כדעת הרא''ש, ופרוזבול נוסף בסופה (במקרה בו הלוו בשנת
השמיטה) לחשוש לדעת הרמב''ם.</span></p>
<p><span dir="rtl"><u>חובות שלא נשמטים</u></span></p>
<p><span dir="rtl">למרות שכאמור שנת השמיטה גורמת לחובות להישמט, כתבו
הפוסקים שישנם מספר מקרים חריגים:</span></p>
<p><span dir="rtl">א. הגמרא במסכת מכות (ג ע''ב) מביאה דיון, האם שנת
השמיטה משמיטה הלוואה שלקח אדם לעשר שנים, לדעת לישנא קמא החוב נשמט, כיוון
שגם אם עוד לא הגיע זמן הפירעון, סוף כל סוף הוא יגיע. לדעת שמואל אין החוב
נשמט ובטעם הדבר מנמקת הגמרא, שרק חוב שזמן פרעונו חל בזמן השמיטה עצמה
נשמט, אך לא חוב שעוד לא הגיע זמן פרעונו (ועיין הערה</span><a href="#fn1"
class="footnote-ref" id="fnref1"
role="doc-noteref"><sup>1</sup></a><span dir="rtl">).</span></p>
<p><span dir="rtl">הגמרא לא מכריעה את הספק, ולמעשה נחלקו הראשונים. לדעת
<strong>ריב''א</strong> (מובא ברא''ש א, ג) להלכה החוב נשמט, כיוון שבכל
מקום שיש מחלוקת בגמרא בין לישנות, הלכה כלישנא הראשונה, וכן פסק
<strong>ר''י הזקן</strong> (שם). <strong>רבינו תם</strong> (שם) חלק וסבר
כדעת שמואל, שחוב מעין זה אינו נשמט, וכך גם פסקו <strong>הרמב''ם</strong>
(שמיטה ויובל ט, ט) <strong>והרא''ש</strong>, וכן נקט להלכה
<strong>השולחן ערוך</strong> (סז, י). ובלשון הרא''ש:</span></p>
<blockquote>
<p><span dir="rtl">''ריב"א פוסק בכל מקום הלכה כלשון ראשון שכך היו שונים
רוב החכמים, אבל יש שאומר בלשון זה, וכן כתב רבינו אליהו הזקן באזהרות, זמן
עשר כי ילוונו בחצי ימיו יעזבנו. ורבינו תם פוסק כלשון אחרון והגיה באזהרות
ולא במשפט בחצי ימיו יעזבנו. ונראה דהלכה כלישנא בתרא, דשביעית בזמן הזה
דרבנן ואזלינן לקולא .''</span></p>
</blockquote>
<p><span dir="rtl">ב. המשנה במסכת שביעית (י, א) כותבת, שאדם הקונה בהקפה
בחנות, החוב אינו נשמט. מדוע?</span> <span dir="rtl"><strong>הכסף
משנה</strong> (שמיטה ויובל ט, יא) <strong>ושולחן ערוך הרב</strong>
(הלוואה, סט) ביארו, שפסק זה בנוי על העיקרון הקודם שראינו. כאשר מלווים
בהקפה החוב תקף לשנה או שנתיים, ממילא אין זמן הפירעון חל בשנת השמיטה
והחוב אינו נשמט.</span></p>
<p><span dir="rtl">אולם, <strong>הרמב''ם</strong> (שם)
<strong>התוספות</strong> (גיטין נה ע''א ד''ה ולשביעית), ובעקבותיהם
<strong>הב''ח</strong> (סז, יט), <strong>הלבוש</strong> (שם, יד)
<strong>והרב עובדיה יוסף</strong> (חזון עובדיה פרוזבול עמ' לה - לו)
ביארו אחרת את ההיתר. לשיטתם, כאשר נפסק שחובות נשמטים, הכוונה רק לחובות
בדרך הלוואה. חוב במכולת ובקניית סחורה אינו הלוואה, אלא תוצר של קנייה
ומכירת דברים, וחובות מעין אלו שנת השמיטה לא משמטת.</span></p>
<p><span dir="rtl">ג. כפי שראינו בעבר בהרחבה (משפטים שנה ד'), נחלקו
האחרונים במעמדה של חברה בע''מ. יש מהאחרונים שכתבו, שמעמדה של חברה זו
'כישות משפטית בפני עצמה', כלומר חברה ללא בעלים מוגדרים. על בסיס הנחה זו
כתב <strong>הרב אלישיב</strong> (שמיטת כספים כהלכה י, א) שחובותיה אינם
נשמטים (ואין צורך שיכתבו פרוזבול), כיוון שרק כספים של אדם פרטי
נשמטים.</span></p>
<p><span dir="rtl">אולם <strong>המנחת יצחק</strong> (ג, א) <strong>והרב
עובדיה</strong> (יחוה דעת ד, סד) חלקו וסברו שאין מעמדה של חברה בע''מ
כישות משפטים בפני עצמה, אלא כשותפות של מספר אנשים, שלכל אחד מהם תפקיד
אחר בחברה. משום כך לפי שיטתם, צריכה החברה לעשות פרוזבול כדי שהחובות לא
ישמטו (וכן אסור לה להלוות בריבית וכדומה).</span></p>
<p><strong><span dir="rtl"><u>פרוזבול</u></span></strong></p>
<p><span dir="rtl">עד כה ראינו בעיקר את דיון הפוסקים ביחס לדין התורה
לפיו החובות נשמטים, ויש מקום לדון אלו חובות נשמטים ואלו לא. אולם, המשנה
במסכת גיטין (לו ע''ב) כותבת, שהלל הזקן תקן שטר הנקרא 'פרוזבול', בו כתוב
שהמלווים מוסרים את כל חובותיהם לבית דין, וכך החובות אינן נשמטים, שכן
ככתוב בתורה רק כאשר מלווה "איש את לאחיו" החוב נשמט, והרי בית דין אינו
נחשב 'אחיו'.</span></p>
<p><span dir="rtl">בטעם תקנת הפוזבול כותבת המשנה (שביעית י, ג), שהלל ראה
שמחמת שהחובות נשמטים בשנה השמיטה, נמנעו להלוות כספים, ועברו על איסור
התורה הכותבת בפירוש שאין להימנע מלהלוות לקראת שנת השמיטה. עולה, שבמקום
ששמיטת הכספים תעזור לעניים, נמצא שמצבם הורע, שכן לא רצו להלוות להם, והיה
צורך בפרוזבול. ובלשון המשנה:</span></p>
<blockquote>
<p><span dir="rtl">''פרוזבול אינו משמט, זה אחד מן הדברים שהתקין הלל הזקן
כשראה שנמנעו העם מלהלוות זה את זה ועוברין על מה שכתוב בתורה הישמר לך פן
יהיה דבר עם לבבך בליעל וגו', התקין הלל לפרוזבול. זהו גופו של פרוזבול
מוסר אני לכם איש פלוני ופלוני הדיינים שבמקום פלוני, שכל חוב שיש לי
שאגבנו כל זמן שארצה והדיינים חותמין למטה או העדים.''</span></p>
</blockquote>
<p><span dir="rtl">נחלקו האמוראים, מהיכן שאב הלל את הסמכות לתקן פרוזבול,
ולבטל את דברי התורה הקובעת שהחובות בשנה השביעית נשמטים. אביי סבר שהלל
יכול היה לתקנו רק בזמן הזה ששביעית ושמיטת כספים מדרבנן, וכן פסק
<strong>הרמב''ם</strong>. רבא חלק וסבר, שהלל התבסס על הסמכות שיש לבית
דין להפקיר ממון, ולכן גם כאשר שביעית מדאורייתא יש תוקף לפרוזבול, וכן פסק
<strong>הראב''ד</strong>.</span></p>
<p><span dir="rtl"><u>החידוש שבפרוזבול</u></span></p>
<p><span dir="rtl">לכאורה, תקנתו של הלל לא חידשה דבר, שהרי מפורש במשנה
(שביעית י, ב) שהמוסר שטרותיו לבית דין אין חובותיו נשמטים בלי קשר לתקנתו
של הלל, ואם כן מה התווסף בדין הפרוזבול? נחלקו הראשונים:</span></p>
<p><span dir="rtl">א. <strong>התוספות</strong> (גיטין לו ע''א ד''ה מי)
כתבו, שאכן למעשה הלל לא חידש דין חדש בפרוזבול, וגם לפני כן היה ניתן
למסור את השטרות לבית דין. החידוש בכל זאת במעשיו היה, שהוא הפך את זה
לתקנה כללית ומפורסמת שכולם יודעים עליה, ובכך למעשה עקר לגמרי את דין
התורה הקובע שהחובות בשנת השמיטה לא נשמטים.</span></p>
<p><span dir="rtl">ב. <strong>הר''ן והריטב''א</strong> (מכות ג ע''ב ד''ה
ובמוסר) חלקו וביארו, שהחידוש בתקנתו של הלל הייתה, שלא צריך למסור את
השטרות בפועל לבית דין. דהיינו, עד תקנתו של הלל הרוצה שהלוואתו לא תישמט
היה צריך ללכת לבית דין למסור את שטרותיו בפועל. לאחר התקנה, די בכתיבת
הפרוזבול בו מכריזים שאת ההלוואות מעבירים לרשות בית דין.</span></p>
<p><span dir="rtl"><u>בית דין מומחה</u></span></p>
<p><span dir="rtl">כאמור, על מנת שהחובות לא ישמטו יש למוסרם לבית דין.
הגמרא במסכת גיטין (שם) כותבת בשם שמואל, שלא בפני כל בית דין אפשר לכתוב
פרוזבול, אלא רק בבית דין של סורא או נהרדא. בהתאם לכך כתב <strong>רבינו
תם</strong> (מובא ברא''ש גיטין ד, יג), שרק לבית חשוב ניתן למסור את
החובות בשנת השמיטה, ובדומה לכך פסקו <strong>הרמב''ם</strong>
<strong>והשולחן ערוך</strong> (חו''מ סז, יח).</span></p>
<p><span dir="rtl"><strong>הרמב''ן</strong> (גיטין יח ע''ב בדה''ר)
<strong>והרשב''א</strong> (גיטין שם) חלקו על רבינו תם וכתבו, שלהלכה לא
פוסקים כדעת שמואל, ולראייה שהגמרא ממשיכה וכותבת שהתלמידים בבית רב אשי
היו עושים פרוזבול אחד בפני השני למרות שרב אשי היה רבם - מוכח שאין צורך
דווקא בבית דין חשוב, וכן פסק הרמ''א, בין השאר בגלל ששביעית בזמן הזה
מדרבנן. ובלשון הרשב''א:</span></p>
<blockquote>
<p><span dir="rtl">''ולעניין כתיבת פרוזבול כתבינן בכל בי דינא אף על גב
דלא אלים כבי דינא דסורא ונהרדעא, ותדע לך דהא רבנן דבי רב אשי מסרי מיליהו
להדדי, ואי אפשר דכולהו רבנן דבי רב אשי אלימי לאפקועי ממונא, ושמואל דאמר
הכי אזיל לטעמיה דאמר אישר חילי אבטליניה ואנן כרב נחמן סבירא לן דאמר
אקיימינא.''</span></p>
</blockquote>
<p><span dir="rtl">למעשה בזמן הזה כאשר עושים פרוזבול, כדי לחשוש לדעת
השולחן ערוך כותבים שהחובות נמסרים לבית הדין הגדול בירושלים. אולם, כיוון
שמסירת החובות לא מתבצעת בפניהם ממש, וגם יש מקום לומר שמסירת חובות שלא
בפני בית הדין אינה מועילה, לכן מוסיפים שמוסרים את החובות לשלושה אנשים
בפניהם הוא עושה את הפרוזבול, וכך יוצאים לדעת הרמ''א על כל
פנים.</span></p>
<p><span dir="rtl"><u>השוכח לכתוב</u></span></p>
<p><span dir="rtl">מה דינו של השוכח לכתוב פרוזבול? <strong>הרב משה
פיינשטיין</strong> (אגרות משה חו''מ ב, טו) התבסס על דברי
<strong>הרמ''א</strong> (סז, א) שכתב בעקבות <strong>תרומת הדשן</strong>,
שבחוץ לארץ לא נהגו לכתוב פרוזבול, כיוון שלטענתו אין שמיטת כספים נוהגת
בארצות הרחוקות מארץ ישראל. לכאורה בארץ ישראל מי שלא כתב פרוזבול חובותיו
ישמטו, אולם כתב <strong>הרב עובדיה</strong> (פרוזובול עמ' קה - קח),
שבצירוף מספר טעמים ובשעת הדחק ניתן להקל.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn2"
class="footnote-ref" id="fnref2"
role="doc-noteref"><sup>2</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">בנוסף לטעם הגמרא ביאר <strong>הרב
רימון</strong> (שביעית עמ' 330), שאחרי הכל אין מטרת שנת השמיטה לגרום
להתחמקות מחובות, ומעיקר הדין כאשר אדם הלווה כסף עליו לעמוד בהתחייבותו
(ולכן המשנה אומרת, שגם אם מלווה השמיט את חובו בגלל שנת השמיטה, צריך
הלווה להתעקש להחזיר). משום כך, כאשר ישנו חוב שזמן הפירעון שלו עוד לא חל,
אין סיבה שהחוב יישמט, שהרי עוד יש סיכוי שהלווה יימצא את הכסף לפירעון
החוב.</span><a href="#fnref1" class="footnote-back"
role="doc-backlink">↩︎</a></p></li>
<li id="fn2"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref2" class="footnote-back" role="doc-backlink">↩︎</a></p></li>
</ol>
</aside>
