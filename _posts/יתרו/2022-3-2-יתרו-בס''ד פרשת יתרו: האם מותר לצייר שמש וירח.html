---
layout: post
title: האם מותר לצייר שמש וירח
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע מסופר על התגלות הקב''ה על הר סיני, ועל
נתינת עשרת הדברות. מפשט פסוקי התורה משמע, שבני ישראל שמעו את כל עשרת
הדברות מפי ה', אך <strong>במדרש</strong> (שיר השירים רבה, פרשה א') מובאת
מחלוקת תנאים האם באמת כך היה, כאשר לדעת רבי יהושע בן לוי שמעו רק שתי
דיברות, ולדעת חכמים שמעו את כל העשרה.</span></p>
<p><span dir="rtl">לא זו בלבד, <strong>הרמב''ם</strong> (מורה נבוכים ב,
לג) סבר, שגם את הדיברות שבני ישראל שמעו, הם שמעו רק קול בלבד שמטרתו
הייתה לחוש את הנוכחות האלוקית ולא ממש דיבור. הסיבה שפירש כך היא, שכדי
לקבל נבואה צריך הכנה רבה, ולא ייתכן שבני ישראל יכלו לזכות בנבואה תוך
שלושה ימי הכנה (ועיין בדף לפרשת בהעלותך שנה ג'), ובלשונו:</span></p>
<blockquote>
<p><span dir="rtl">''יתבאר לי שבמעמד הר סיני לא היה המגיע למשה מגיע לכל
ישראל, אבל הדבור למשה לבדו ע"ה וכתוב בתורה גם כן בעבור ישמע העם בדברי
וגו', מורה כי הדבור היה לו והם ישמעו הקול ההוא העצום לא הבדל הדברים, ועל
שמע הקול ההוא העצום אמר כשמעכם את הקול, ואמר קול דברים אתם שומעים, ולא
אמר דברים אתם שומעים.''</span></p>
</blockquote>
<p><span dir="rtl">כפי שמספרת התורה, באחת הדיברות, מצווה הקב''ה את בני
ישראל לא לעשות פסל ומסכה. בעקבות כך נעסוק השבוע שתי שאלות מרכזיות: א.
האם מותר לצלם תמונה של בן אדם במצלמה, מחלוקת ראשונים שתלויה בביאור הגמרא
במסכת ראש השנה. ב. האם מותר לצייר או לצלם שמש, מחלוקת שנובעת מהמחלוקת
הקודמת.</span></p>
<p><strong><span dir="rtl"><u>הצורות של רבן
גמליאל</u></span></strong></p>
<p><span dir="rtl">האם מותר לצלם תמונה? הגמרא במסכת ראש השנה (כד ע''א)
כותבת, שכדי שיוכלו לקדש את החודש, היו צריכים שני עדים לבוא לבית דין
להעיד שראו את הירח מתחדש. כדי להקל על העדים שלא ידעו להסביר כיצד ראו
אותו, היתה לרבן גמליאל הנשיא טבלה, ועליה היו הרבה צורות של ירח בזוויות
שונות ובגדלים שונים, והעדים היו מצביעים על דמות הירח שראו.</span></p>
<p><span dir="rtl">הגמרא מקשה על מעשי רבן גמליאל, שהרי יש איסור לעשות
צורות של ירח, למרות האיסור לעשות צלמים בצורת בני אדם, שמש ירח וכוכבים.
ואם תאמר שהותר לו בגלל שגויים עשו את הצורות, והרי לרב יהודה הייתה טבעת
עם חותמת שעשו אותה גויים, ובכל זאת שמואל הורה לו להרוס את הטבעת! כדי
ליישב את הקושיה, מחלקת הגמרא לשני איסורים:</span></p>
<p><span dir="rtl"><strong>האיסור הראשון</strong> הוא איסור דאורייתא של
עשיית פסל בצורת אדם, ירח וכוכבים, אך אם הגוי עושה אותם אין בכך בעיה.
<strong>האיסור</strong> <strong>השני</strong> הוא איסור של מראית עין. גם
אם הגוי עשה את הפסל, עדיין יש איסור מדרבנן לשמור אותו, מחשש שההולכים
ברחוב כאשר יראו שיש פסל בבית (או לחלופין יראו את הטבעת שהוא עונד) יחשבו
שעובדים בבית זה עבודה זרה.</span></p>
<p><span dir="rtl">משום כך, כאשר שמואל אמר לרב יהודה שעליו להרוס מעט את
הטבעת, זה לא היה בגלל שנעשתה באיסור שהרי גוי עשאה, אלא שלא יחשדו בו שהוא
עובד עבודה זרה. לרבן גמליאל לעומת זאת הותר להחזיק צורות של ירח בביתו בלי
לחשוש למראית עין בגלל היותו נשיא, שמטבע הדברים שוהים אצלו אנשים בבית כל
הזמן, ולא יחשדו בו שהוא עובד עבודה זרה בחשאי.</span></p>
<p><span dir="rtl"><u>מחלוקת הראשונים</u></span></p>
<p><span dir="rtl">יוצא שבכל מקרה כפי שראינו, אסור ליהודי לעשות פסל
בצורה של אדם, שמש, ירח או כוכבים. הגמרא (שם, כד ע''ב) כותבת בפירוש, שיש
איסור לעשות צורת אדם בולטת ומותר שקועה. נחלקו הראשונים מה הדין בעשיית
ירח ושמש, האם גם בהם נאסרה רק עשיית צורה הבולטת מעל פני הקרקע כמו בפסלים
וכדומה, או שאפילו צורה שטוחה כמו בתמונה וציור נאסר:</span> <a
href="#fn1" class="footnote-ref" id="fnref1"
role="doc-noteref"><sup>1</sup></a></p>
<p><span dir="rtl">א. <strong>התוספות</strong> (ד''ה והא) התקשו, מדוע
כאשר הגמרא הקשתה על רבן גמליאל כיצד הוא עשה צורות ירח וכפי שראינו לעיל,
היא תירצה שאת אותן הצורות עשה גוי, ולא תירצו תירוץ יותר בסיסי, שהצורות
היו שטוחות, ובעשיית ירח שטוח אין כלל איסור! מכאן הוכיחו התוספות שאפילו
עשיית ירח שטוח נאסרה, ולכן הגמרא לא תירצה שהצורות של רבן גמליאל היו
שטוחות.</span></p>
<p><span dir="rtl">מעבר להוכחה מדברי הגמרא התוספות הוסיפו בטעם הדבר,
שכאשר מסתכלים על הירח ועל השמש רואים אותם שטוחים, לכן כאשר נאסר לעשות
שמש וירח נאסרה אפילו צורה שטוחה. לעומת זאת, אם יעשו פסל בצורה של בן אדם,
אז רק אם הוא יהיה בולט יהיה בכך איסור, כיוון שכאשר רואים בני אדם - רואים
בצורת תלת ממדית בולטים, ובלשונם:</span></p>
<blockquote>
<p><span dir="rtl">''ואם תאמר, אמאי לא משני (= מדוע לא תירצו) דצורת לבנה
לא היתה בולטת ולכך עשאה רבן גמליאל? ואומרים רבינו יצחק, רבינו תם ורבי
יצחק בר אשר, כי בחמה ולבנה ומזלות אין חילוק בין בולטים לשוקעים, וכן
ברקיע שוקעים הם. ולא מפליג בהכי (= ולא אוסר רק בבולט) אלא גבי פרצופים
וכיוצא בהן.''</span></p>
</blockquote>
<p><span dir="rtl"><strong>ב</strong>. <strong>הריטב''א</strong> (ד''ה
ופרכינן) כאפשרות ראשונה הביא את דברי התוספות ששקועים אסור (אם כי בשינוי
קל בהגדרת בולט ושוקע), אבל העלה גם אפשרות שניה החולקת על דברי התוספות
וסוברת, שאסור לעשות צורה של שמש וירח רק כאשר הם בולטים, אבל שקועים מותר.
לפי שיטה זו אין בעיה לצלם שמש וירח אוו לציירם, כיוון שבצילום הם
שוקעים.</span></p>
<p><span dir="rtl">כפי שראינו, התוספות הוכיחו שאסור לעשות שמש וירח
שקועים, מכך שהגמרא תירצה שאת הירח של רבן גמליאל עשו גויים, ולא משום
שהירח היה שטוח. הריטב''א טען שאין מכאן ראיה, הגמרא לא תירצה שהצורות של
רבן גמליאל היו שטוחות ולכן אין בהם איסור, מכיוון שמציאותית הם היו
בולטות, ולכן אין מכאן ראיה לאסור לעשות צורות שטוחות.</span></p>
<p><span dir="rtl">ג. שיטה שלישית והמחמירה ביותר, מופיעה
<strong>ברמב''ן</strong> (עבודה זרה מג ע''ב) <strong>ובר''ן</strong>
(שם, יט ע''א בדה''ר). לפי שיטתם לו זו בלבד שצורות ירח ושמש אסורות לעשות
כאשר הן שקועות, אלא אפילו צורת אדם אסור לעשות שקועים.</span></p>
<p><strong><span dir="rtl"><u>להלכה</u></span></strong></p>
<p><span dir="rtl">לפי מה שראינו עד כה, דנו האחרונים בשאלה האם מותר
לצייר ולצלם בני אדם, כאשר דבר זה תלוי במחלוקת הראשונים שראינו. לדעת
התוספות והריטב''א מותר, כיוון שלשיטתם רק עשיית פסל בולט של בן אדם נאסר,
אבל לא צורה שטוחה. לדעת הרמב''ן והר''ן לעומת זאת יהיה אסור, כיוון שגם
צורה שטוחה נאסרה:</span></p>
<p><span dir="rtl">א. <strong>השולחן</strong> <strong>ערוך</strong>
(יו''ד קמא, ה) פסק כדעת התוספות להתיר, וכן פסק <strong>השאילת</strong>
<strong>יעב''ץ</strong> (א, קע).</span></p>
<p><span dir="rtl">ב<strong>.</strong> <strong>הט''ז</strong> (שם, יב)
חלק על דבריהם ופסק להחמיר כדעת הרמב''ן והר''ן, כיוון שמדובר בספק
דאורייתא, וכן פסק <strong>החכמת</strong> <strong>אדם</strong> (כלל פה,
ח). למעשה, אחרוני האחרונים לא חששו לדעת הט''ז, והתירו לצלם בני אדם מכמה
סיבות:</span></p>
<p><span dir="rtl">קודם כל, <strong>השולחן</strong>
<strong>ערוך</strong> (שם, ס''ק ז) פסק בעקבות <strong>הרא''ש</strong>
(ע''ז ג, ה), שהאיסור לעשות פסל של בן אדם נוהג רק כאשר יש את כל צורת
הגוף, אבל במידה ועושים רק חלק מהגוף כמו הראש בלבד, אין בכך בעיה (אמנם יש
החולקים על כך, ובניהם <strong>המהרי''ט</strong> (יו''ד סי' לה)
<strong>והיעב''ץ</strong> (א, קע), אבל במידה ולא מצלמים את כל הגוף, אפשר
להוסיף את הדעות שמתירות כסניף להקל).</span></p>
<p><span dir="rtl">כמו כן, גם כאשר מצלמים את כל הגוף, למעשה נקטו הפוסקים
להקל, כאשר הסיבה המרכזית לכך היא מנהג העולם. בעקבות ריבוי האפשרויות
להצטלם רבים כך נוהגים, לכן אין לפסוק להחמיר כדעת הט''ז, ואפשר לסמוך על
דעת המקילים. כך למשל פסקו <strong>הבן</strong> <strong>איש</strong>
<strong>חי</strong> (מסעי ב'), <strong>הרב</strong> <strong>קוק</strong>
(דעת כהן סו), ועוד, ובלשון <strong>הרב</strong> <strong>עובדיה</strong>
(יחוה דעת ג, סג):</span></p>
<blockquote>
<p><span dir="rtl">''מעיקר ההלכה כבר פשט המנהג להקל בזה בכל אופן, ואף
שיש חסידים הנמנעים מלהצטלם, ויש לדבריהם מקום בשיטות הפוסקים, מכל מקום
ההלכה שנתקבלה בישראל על פי דין השלחן ערוך, שמותר לצלם צילום פוטוגרפי
ולצייר צורת אדם בצבע על הלוח, ואין בזה שום איסור מצד הדין כלל (ועיין
הערה</span><a href="#fn2" class="footnote-ref" id="fnref2"
role="doc-noteref"><sup>2</sup></a><span dir="rtl">).''</span></p>
</blockquote>
<p><span dir="rtl">יש להדגיש, שכאשר יוצרים פסל וכדומה של בן אדם, צריך
להוריד ממנו איבר, כדי שלא תיווצר צורה שלמה של אדם, שכפי שראינו שכאשר
מדובר בפסל בולט של אדם - כולם מודים שיש בכך איסור.</span></p>
<p><span dir="rtl"><u>2. ציור צילום שמש וירח</u></span></p>
<p><span dir="rtl">האם מותר לצייר שמש וירח?</span> <span
dir="rtl"><strong>השולחן</strong> <strong>ערוך</strong> (שם, ד) המשיך
במגמתו לפסוק כדעת התוספות, אך כפי שראינו לעיל, למרות שהתוספות התירו
לצייר אדם כיוון שהדמות שוקעת, בשמש אין הדין כך, ולשיטתם יש איסור לצייר
שמש וירח שוקעים, וכן פסקו להלכה רוב כלל הפוסקים (למעט הרב עובדיה, ביביע
אומר יו''ד י, נח) ובניהם <strong>הרב משה</strong>
<strong>פיינשטיין</strong> (אג''מ או''ח ה, ט):</span></p>
<blockquote>
<p><span dir="rtl">''בדבר התינוקות שמציירים בדיו ובצבע צורת לבנה וחמה.
אם בציור יש ממש דמיון להלבנה ולחמה, שאנשים גדולים יאמרו שהוא צורת חמה
ולבנה, יש לאוסרם לאלו שבאו לגיל חינוך. בשביל זה לא טוב ללמד לתינוקות
לעשות ציורי חמה ולבנה, דרוצים שילמדו ברוב זמן לעשות ציורים הדומות ממש
לשמש וירח, שזה הוא דבר אסור.''</span></p>
</blockquote>
<p><span dir="rtl">יש להוסיף, שנראה שהאיסור לצלם נוהג רק כאשר מפתחים את
התמונה, אבל כאשר היא רק על המסך - אין בכך איסור, כיוון שאין באמת בדבר
ממשות (ועיין <strong>שבט</strong> <strong>הלוי</strong> ז, קלד). אמנם
<strong>במנחת יצחק</strong> (י, עב) אסר גם כך, ולכן אסר להקרין שמש על
הקיר בברקו (ויש בכך לשיטתו איסור דאורייתא), אך טעם הדבר לא ברור. אמנם,
כאשר מציריים לצורך לימוד החודש וכדומה - לכולי עלמא מותר.</span></p>
<p><span dir="rtl"><u>חצי שמש</u></span></p>
<p><span dir="rtl">א. מספר פוסקים ובניהם <strong>הרב וואזנר</strong>
(שבט הלוי שם) טענו, שהאיסור לצייר שמש נוהג רק כאשר מציירים שמש שלמה, אבל
כאשר מציירים שמש חצויה, אין בכך איסור. ראייתם מבוססת על דברי השולחן ערוך
שראינו לעיל, שהתיר לעשות צורת אדם אם היא לא שלמה. לשיטתם כשם שאדם מותר
חצוי, כך גם שמש יהיה מותר לצייר אם היא לא שלמה. הסברא בדבריהם, שכמו
שבמציאות אין אדם חצוי, לכן הותר לצלמו כך, אין איסור לצייר שמש, כי אין
במציאות שמש חצויה (אך ירח נאסר, כי חלק מהחודש הוא נראה לעיננו
חצוי).</span></p>
<p><span dir="rtl">ב. דעה זו קשה משתי פנים, מגמרא ומסברא. קודם כל, אם
אכן מותר לעשות חצי שמש, מדוע הרא''ש והשולחן ערוך לא הזכירו התר זה, וכפי
שהזכירו את ההיתר לצייר חצי אדם?! אלא מוכח שגם חצי שמש נאסרה, וכן פסקו
להלכה <strong>המנחת</strong> <strong>יצחק</strong> (שם),
<strong>המהרי''ט</strong> (יו''ד סי' לה), <strong>המהר''ם</strong>
<strong>אלשיך</strong> (סי' עז), <strong>השואל ומשיב</strong> (ג, עא)
ועוד.</span></p>
<p><span dir="rtl">גם בסברא פסק המתירים קשה. השולחן ערוך התיר לעשות צורה
חלקית של אדם, כי אין מציאות של אדם חצוי, אין ראש שמתהלך לבד ברחוב, ממילא
רק ציור של צורת אדם שלמה נאסרה. לעומת זאת, כאשר השמש עולה בזריחה, אז
רואים אותה בצורה חלקית ודבר זה מתרחש באופן תמידי, וכמו שאסור לכולי עלמא
לצייר חצי ירח, כיוון שחלק מהחודש הירח נראה חצוי.</span></p>
<p><span dir="rtl">לא זו בלבד, הגמרא במסכת ברכות (ז ע''א) כותבת, שדווקא
כאשר השמש הייתה זורחת והיא הייתה נראית בצורה חלקית, כל מלכי מזרח ומערב
היו משתחווים לה, לכן מסתבר לאסור עשיית צורה של שמש גם אם היא בצורה חלקית
מחשש עבודה זרה.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn3"
class="footnote-ref" id="fnref3"
role="doc-noteref"><sup>3</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">האם מותר ליהודי להגיד לגוי להכין לו פסל?
<strong>התוספות</strong> (ד''ה שאני) כותבים, שיש בכך איסור מדרבנן. אמנם
במקום מצווה, כמו במקרה של רבן גמליאל, שצורות הירח שימשו לקידוש החודש -
מותר, וכן כתב הר''ן. <strong>הריטב''א</strong> (ד''ה אלא) העלה אפשרות,
שאפילו במקום מצווה אסור להגיד לגוי לעשות פסל. לשיטתו רבן גמליאל לא ביקש
מגוי שיכין במיוחד בשבילו צורות של ירח, אלא הוא קנה בשוק צורות מוכנות,
וכן כתב <strong>הרא''ש</strong> (ג, ה). <strong>הבית יוסף</strong>
(יו''ד קמא) הביא את שתי הדעות ולא הכריע, ומכיוון שמדובר בספק דרבנן, אפשר
להקל לבקש מגוי במקום מצווה.</span><a href="#fnref1"
class="footnote-back" role="doc-backlink">↩︎</a></p></li>
<li id="fn2"><p><span dir="rtl">הט''ז החמיר במקום נוסף. <strong>השולחן
ערוך</strong> (קנא, ו) התיר כדעת רוב הראשונים לעשות פסלים בצורת חיות
(למעט נשר, אריה ושור, שהם חלק מהמרכבה העליונה) אפילו אם הם בולטים, כיוון
שהגויים לא עובדים לפסלי חיות. <strong>הט''ז</strong> (שם) חשש לדעת
<strong>רבינו אליקים</strong> ומשום כך אסר את הדבר.</span><a
href="#fnref2" class="footnote-back" role="doc-backlink">↩︎</a></p></li>
<li id="fn3"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref3" class="footnote-back" role="doc-backlink">↩︎</a></p></li>
</ol>
</aside>
