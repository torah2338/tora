---
layout: post
title:  האם מותר לכהן לטוס מעל לבתי קברות
category: שמיני
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע כותבת התורה, שאם בשר נוגע בטומאה יש
לשורפו. נחלקו הראשונים מה היא הטומאה: מדברי <strong>הרמב''ן</strong>
(הקדמה לאיוב) <strong>וספר</strong> <strong>החינוך</strong> (מצווה שסב)
עולה, שהטומאה היא מעין ישות רוחנית, המפרידה בין שכל האדם לשכל העליון
(כנראה מקור הרוחניות). משום כך אומר החינוך אדם טמא לא יכול להיכנס למקדש,
כי לא ראוי לו להיות במקום קדוש וטהור.</span></p>
<p><span dir="rtl">לעומת זאת לדעת <strong>הרמב''ם</strong> (מורה נבוכים
ג, לג), הטומאה לא מהווה ישות רוחנית (וכפי שהשטן לא ישות רוחנית), אלא היא
קביעה הלכתית שנועדה להרחיק את האדם מהמגונה. כמו כן (שם ג, מז), התורה
יצרה מערכת של טומאה וטהרה, בשביל שהאדם לא יוכל לבוא בכל זמן אל בית
המקדש, וכך המורא וההתרגשות ממנו תישאר</span><a href="#fn1"
class="footnote-ref" id="fnref1"
role="doc-noteref"><sup>1</sup></a><span dir="rtl">. ובלשונו:</span></p>
<blockquote>
<p><span dir="rtl">''כל דבר נכבד כשיתמיד האדם לראותו, ייחסר מה שבנפש
ממנו וימעט מה שהיה מגיע בגללו מן ההתפעלות, כבר העירו החכמים ז"ל על זה
העניין ואמרו שאין טוב להכנס למקדש בכל עת שירצה... ומפני שהייתה זאת
הכונה, הזהיר השם יתברך הטמאים מהכנס למקדש עם רוב מיני הטומאות, עד שכמעט
שלא תמצא אדם טהור רק מעטים.''</span></p>
</blockquote>
<p><span dir="rtl">בעקבות דיני הטומאה בפרשה, נעסוק השבוע בדיני טומאה
וטהרה ובשאלה, האם מותר לכהן לטוס במטוס כאשר יש חשש שהמטוס יעבור מעל קבר,
מכיוון שטומאת הקבר ממשיכה עד לרקיע ועלולה לטמאו. כפי שנראה עיקר הדיון
יתמקד בשאלה האם המטוס נקרא אוהל היכול לחצוץ בפני הטומאה, וכן האם המטוס
עצמו נטמא.</span></p>
<p><span dir="rtl">לפני שנראה את הסתירה בגמרות ואת מחלוקות הראשונים, יש
להדגיש שהדיון מתמקד בעיקר בקברי יהודים, מכיוון שכפי שראינו בעבר (ויחי
שנה ב'), דעת רוב הראשונים (רמב''ם, רשב''א ועוד) שקבר של גוי אינו מטמא
באוהל, ועל אף שהשולחן ערוך (יורה דעה שעב, ב) כתב שטוב לחשוש לדעות
הסוברות שקבר של גוי מטמא באוהל (תוספות), מכל מקום במקום הצורך ניתן
להקל.</span></p>
<p><strong><span dir="rtl"><u>טומאת אהל</u></span></strong></p>
<p><span dir="rtl">בפרשת חוקת (יט, יד) כותבת התורה, שאדם הנכנס לאהל או
גג שתחתיהם מת, נטמא מכח המת גם אם לא ממש נגע בו. כמו כן, כמו שבכוחו של
האוהל לטמא, כך בכוחו לעיתים להגן בפני הטומאה. אם נמצא מת באוהל ואדם הולך
מעל גבי האוהל, או שיש מת מתחת לאוהל והאדם נמצא בתוכו, בחלק מהמקרים האוהל
יחצוץ בין המת לאדם והוא יישאר טהור.</span></p>
<p><span dir="rtl">לכאורה בעקבות כך, מטוס שבפשטות נחשב אוהל, אמור לחצוץ
בפני הטומאה ויהיה מותר לכהנים לטוס מעל קברים. אמנם למעשה, המטוס לא נחשב
אוהל רגיל אלא אוהל זרוק, דהיינו אוהל שאינו עומד על הקרקע, שבמעמדו
וביכולתו לחצוץ בפני הטומאה נחלקו הראשונים בעקבות סתירה בדברי
הגמרא:</span></p>
<p><span dir="rtl"><strong>מצד אחד</strong>, מדברי הגמרא בעירובין (ל
ע''ב) משמע, שדין זה תלוי במחלוקת התנאים. לדעת רבי יוסי בן רבי יהודה אדם
הנכנס לחוץ לארץ או לבית קברות בארון המונח על גבי בהמה אינו נטמא, מכיוון
שאוהל זרוק נחשב אוהל, והארון חוצץ בין האדם לטומאה. לדעת תנא קמא לעומת
זאת הוא טמא, מכיוון שאוהל זרוק לא נחשב אוהל.</span></p>
<p><span dir="rtl"><strong>מצד שני</strong>, בעוד שמדברי הגמרא בעירובין
עולה שבשאלה זו יש מחלוקת תנאים, המשנה במסכת אהלות (ח, ה) כותבת ללא חולק,
שעוף הפורח באוויר וטלית המתנפנפת באוויר לא נחשבים אוהל ולא חוצצים בפני
הטומאה, מכיוון שאוהל זרוק לא נחשב אוהל, ומשמע שכולם מודים לדין
זה.</span></p>
<p><span dir="rtl"><u>יישוב הסתירה</u></span></p>
<p><span dir="rtl">ביישוב הסתירה נחלקו הראשונים:</span></p>
<p><span dir="rtl">א. <strong>התוספות</strong> (חגיגה כה ע''א) כתבו
ליישב, שכאשר האוהל מרחף באוויר לחלוטין, כמו טלית המתנפנפת באוויר (או
מטוס) - אין מחלוקת שאוהל זרוק אינו נחשב אוהל, ועל כך דיברה המשנה במסכת
אהלות. מחלוקת התנאים בעירובין מתייחסת רק למקרה בו האוהל מונח על גבי דבר
הנמצא על הקרקע, וכמו הארון הנמצא על גבי הבהמה שהולכת (או לחלופין מכונית
נוסעת).</span></p>
<p><span dir="rtl">ב. <strong>רבינו חננאל</strong> (ברשב''א עירובין לא
ע''א) צמצם את הבנת התוספות וטען, שאין מחלוקת שכאשר האוהל זז דינו כאהל
זרוק שאינו חוצץ בפני הטומאה. לשיטתו מחלוקת התנאים היא בדינו של כלי שבדרך
כלל זז, אך כרגע הוא במנוחה (לדוגמא מכונית חונה). לדעת תנא קמא כלי מעין
זה חוצץ, ולדעת רבי יוסי כיוון שדרכו לנוע, גם כאשר הוא במנוחה הוא אינו
חוצץ. ובלשונו:</span></p>
<blockquote>
<p><span dir="rtl">''אבל ר"ח ז"ל נראה שפירשה להא בשעה שהוא נח, ואפילו כך
אסרו רבנן, שאף על פי שהוא אינו מקבל טומאה אינו חוצץ בפני הטומאה אפילו
בשעה שהוא נח, הואיל וראוי להיזרק, ורבי יהודה סבר דכיוון שהוא נח חוצץ
בפני הטומאה, אבל בשעת זריקתו כולי עלמא מודו שאינו חוצץ בפני הטומאה דלא
שמיה אהל בשעת זריקתו.''</span></p>
</blockquote>
<p><span dir="rtl">ג. <strong>הראב''ד</strong> (רשב''א עירובין שם) צעד
בגישה שונה. בעוד שלפי התוספות ורבינו חננאל, גם אם להלכה ייפסק שאוהל זרוק
נחשב כאוהל, מטוס לא יחצוץ בפני הטומאה שכן הוא מרחף באוויר, להבנתו
המחלוקת בשאלה בין התנאים היא בדינו של אוהל המרחף באוויר, שלדעת תנא קמא
לא יחצוץ ואילו לדעת רבי יוסי יחצוץ.</span></p>
<p><span dir="rtl">כיצד יתמודדו עם דברי המשנה באהלות הכותבת שטלית
המתנפנפת באוויר, לכל השיטות אינה חוצצת?</span> <span dir="rtl">מדבריהם
משמע שהסיבה היא, שטלית היא דבר קטן ולא משמעותי שגם כאשר היא מונחת על
הקרקע יכולה להיטמא, אבל כלים גדולים (בגודל של ארבעים סאה), שכאשר הם על
הקרקע חוצצים בפני הטומאה - כאשר הם מרחפים באוויר דינם לדעת תנא קמא
שונה.</span></p>
<p><strong><span dir="rtl"><u>להלכה</u></span></strong></p>
<p><span dir="rtl">להלכה, למעט <strong>הרשב''א</strong> (עבודת הקודש שער
ה, טו) שפסק שאוהל זרוק נחשב אוהל וכדעת תנא קמא, רוב הראשונים פסקו להלכה
כדעת רבי יוסי, שאוהל זרוק לא נחשב אוהל. משום כך, איך שלא תוסבר המחלוקת
בין התנאים - מטוס אינו יכול לחצוץ בפני קברים, ולכהן יהיה אסור לטוס
מעליהם, וכן פסק <strong>החזון</strong> <strong>איש</strong> (יו''ד ריא,
ט, עיין הערה</span><a href="#fn2" class="footnote-ref" id="fnref2"
role="doc-noteref"><sup>2</sup></a><span dir="rtl">).</span></p>
<p><span dir="rtl">אלא, שלמעשה יש שסייגו את שיטתם בעקבות גמרא נוספת
במסכת סוכה (כא ע''א). הגמרא כותבת, שכאשר היו לוקחים תינוקות למעיין למלא
מי חטאת לצורך מי פרה אדומה (ויש לדאוג שלא יטמאו בדרך), היו מרכיבים אותם
על דלתות מעץ שהיו מונחות על שוורים. הסיבה שהיו שמים אותם על דלתות ולא על
השוורים עצמם, שהדלתות משמשות כאוהל החוצץ בפני הטומאה ומכאן עולה שאוהל
זרוק (שהרי השוורים זזים) נחשב אוהל.</span></p>
<p><span dir="rtl"><u>יישוב הסתירה</u></span></p>
<p><span dir="rtl">נחלקו הראשונים ביישוב הסתירה:</span></p>
<p><span dir="rtl">א. <strong>רבינו תם</strong> (שם, ד''ה ועל) כתב
ליישב, שיש לגרוס אחרת בדברי הגמרא בסוכה. לטענתו הסיבה שהתינוקות אינם
נטמאים, אינה בגלל הדלתות המונחות על השוורים, שהרי אוהל זרוק לא נחשב
אוהל, אלא בגלל השוורים עצמם. מדוע השוורים חוצצים הרי גם הם אוהל זרוק?
מתרץ רבינו תם, שיש גזירת הכתוב שעור ובשר חוצצים בפני הטומאה. ובלשון
הריטב''א:</span></p>
<blockquote>
<p><span dir="rtl">''והקשו בתוספות למאן דסבר דאהל זרוק לא שמיה אהל, מאי
האי דאמרינן במסכת סוכה בפרק הישן (כא ע''א) גבי תינוקות ההולכים למלאות
מימי חטאת שמניחין תחתיהן דלתות לחוץ מפני קבר התהום, ותירץ רבינו תם שלא
היו מניחין שם דלתות אלא שוורים שכרסם רחבה, דרחמנא קרי (שהתורה קוראת) ליה
אהל, מדכתיב ובעצמות וגידים תסוככני.''</span></p>
</blockquote>
<p><span dir="rtl">ב. את <strong>הרמב''ם</strong> אי אפשר ליישב כמו
רבינו תם, מכיוון שבהלכות פרה אדומה (ב, ז) כתב שהדלתות שעל גבי השוורים
מהוות את החציצה. משום כך תירץ <strong>הפני יהושע</strong> (סוכה כא
ע''א), שמדאורייתא כולם מודים שאוהל זרוק נחשב אוהל, והמחלוקת היא במישור
הדרבנן. משום כך, בדרך כלל נפסק שאוהל זרוק אינו נחשב אוהל, אך בהלכות מי
פרה אדומה השאירו את דין התורה המקורי.</span></p>
<p><span dir="rtl"><strong>המשנה</strong> <strong>למלך</strong> (שם)
הביא תירוץ נוסף. לעיל ראינו, שיש מחלוקת אמוראים בעירובין בשאלה האם אוהל
זרוק נחשב אוהל, ונחלקו הראשונים במה נחלקו. התוספות פירשו (ובניגוד לדעת
רבינו חננאל), שאין מחלוקת בין האמוראים שטלית המתנפנפת באוויר נחשבת אוהל
זרוק ואינה חוצצת, והמחלוקת נוגעת בשאלה מה דינו של אוהל המתגלגל על
הקרקע.</span></p>
<p><span dir="rtl">המשנה למלך טען, שהרמב''ם פסק להלכה כדעות הסוברות
שאוהל זרוק נחשב אוהל, אבל רק כאשר הוא נגרר על הקרקע. משום כך בהלכות
טומאת מת פסק הרמב''ם שטלית המתנפנפת אינה נחשבת אוהל, אך לעומת זאת בהלכות
פרה אדומה פסק שיש לשים דלתות על השוורים, מכיוון שהאוהל נגרר על הרצפה,
ואוהל זרוק מעין כך נחשב אוהל.</span></p>
<p><strong><span dir="rtl"><u>מכונית מעל קברים</u></span></strong></p>
<p><span dir="rtl">שאלה נוספת שדנו בה הפוסקים בעקבות כביש הנמצא מעל קברי
יהודים היא, האם מותר לכהן לעבור עם מכונית מעל קברים:</span></p>
<p><span dir="rtl"><strong>א. סברא ראשונה</strong> להתיר הביא
<strong>הציץ</strong> <strong>אליעזר</strong> (יב, סב) על פי המשנה למלך,
שכפי שראינו לעיל ביאר שלדעת הרמב''ם, כאשר האוהל מתגלגל על הקרקע (ובניגוד
לאוהל המרחף באוויר) - אוהל זרוק נחשב אוהל. משום כך מכונית שמתגלגלת על
הקרקע, יכולה להציל בפני הטומאה. אמנם חלק מהראשונים חולקים על הרמב''ם,
אבל ניתן לצרף את שיטתו להקל.</span></p>
<p><span dir="rtl"><strong>ב. סברא שנייה</strong> כתב
<strong>השואל</strong> <strong>משיב</strong> (ב, מג) שנקט, שכאשר הפוסקים
נקטו שאוהל המתגלגל על הקרקע לא נחשב אוהל, זה רק אוהל שבדרך כלל אינו
מתגלגל על הקרקע, שלכן העובדה שהחל להתגלגל באופן מקרי הופכת אותו לאוהל
זרוק. רכבת או המכונית לעומת זאת נוסעים באופן קבוע על הקרקע, ולכן הם לא
נחשבים אוהל זרוק. ובלשונו:</span></p>
<blockquote>
<p><span dir="rtl">''וגם לפי מה שכתבו התוספות בעירובין שם, דאף ר' יהודה
מודה דבשעת זריקה לכולי עלמא לא הוה אהל, אם כן כאן בשעת זריקה בשעה שנוסע
לא הוה אהל. ומיהו, לפי מה שכתבתי למעלה בשם התוספות דבספינה כל שדרכו בהכי
מקרי קבוע, אם כן מכל שכן הבאהן שדרכו בהכי יומם ולילה, פשיטא דמקרי
קבוע.''</span></p>
</blockquote>
<p><span dir="rtl"><strong>ג. סברא שלישית</strong> מבוססת על דברי המשנה
במסכת אהלות (ח, א). המשנה כותבת, שכל כלי בגודל ארבעים סאה שעומד בשיפוע
כמו אוהל, יכול לחצוץ בפני הטומאה. חלק מהראשונים כתבו, שהמשנה מתייחסת
לחומרים שבדרך כלל לא מקבלים טומאה, כמו עץ וכדומה, אבל כלי מתכת למרות
שגודלם ארבעים סאה לא חוצצים בפני הטומאה.</span></p>
<p><span dir="rtl">הרמב''ם והר''ש לעומת זאת כתבו שהמשנה מחדשת, שאפילו אם
מדובר בחומרים שבדרך כלל מקבלים טומאה כמו מתכת, אם הם משופעים ובגודל של
ארבעים סאה הם חוצצים בפני הטומאה. משום כך, גם מכונית שמשופעת כאוהל ויש
בה ארבעים סאה יכולה לחצוץ בפני הטומאה, ויהיה מותר לכהן לנסוע מעל
קברים.</span></p>
<p><span dir="rtl"><u>למעשה</u></span></p>
<p><span dir="rtl">למעשה פסק הציץ אליעזר, שמכיוון שיש מספר סברות להקל
מותר לכהן לנסוע עם מכונית מעל קברים, וודאי בהתחשב בעובדה שהמקרה בו הוא
דן עוסק במקרה בו יש ספק אם מדובר בקברי יהודים או גויים (וכפי שראינו
בפתיחה קברי גויים אינם מטמאים באוהל). מכל מקום הוסיף, שבמידת האפשר טוב
לשים נסר עץ בתחתית המכונית, וכך וודאי יש חציצה בפני הטומאה.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn3"
class="footnote-ref" id="fnref3"
role="doc-noteref"><sup>3</sup></a><strong>…</strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">יש להעיר, שבעוד שלדברי המפרשים (בעקבות
חז''ל) הטומאה אינה מצב שלילי, אלא שהרוצה לבוא למקדש או לאכול קודשים עליו
להיטהר - מדברי התורה לא משמע כך. לדוגמא, בפרשת ויקרא (ה, ג) משמע, שאדם
היודע שנטמא ולא טיהר את עצמו, נחשב חוטא, ועליו להביא אשם כדי לכפר על
חטאו.</span><a href="#fnref1" class="footnote-back"
role="doc-backlink">↩︎</a></p></li>
<li id="fn2"><p><span dir="rtl">יש להוסיף, שגם לדעת הרשב''א שאוהל זרוק
נחשב אוהל, ייתכן שדין זה לא יועיל במטוס, מכיוון שאוהל המקבל טומאה - אינו
יכול להציל בפני הטומאה. אמנם, המטוס ברובו עשוי מאלומיניום, ויש מחלוקת
בין הפוסקים האם אלומיניום (שאינו כלול במתכות שכתבה התורה) מקבל טומאה.
למשל <strong>הרב פיינשטיין</strong> (אג''מ יו''ד ג, מב) טען שהוא מקבל
טומאה מדרבנן (וכמו כלי זכוכית), כך שבכל מקרה אין המטוס יציל
מהטומאה.</span><a href="#fnref2" class="footnote-back"
role="doc-backlink">↩︎</a></p></li>
<li id="fn3"><p><span dir="rtl"></span><strong> <span dir="rtl">מצאת
טעות? רוצה לקבל כל שבוע את הדף למייל, לשים את הדף במקומך או להעביר
למשפחה?</span> <a
href="mailto:tora2338@gmail.com">tora2338@gmail.com</a></strong><a
href="#fnref3" class="footnote-back" role="doc-backlink">↩︎</a></p></li>
</ol>
</aside>
