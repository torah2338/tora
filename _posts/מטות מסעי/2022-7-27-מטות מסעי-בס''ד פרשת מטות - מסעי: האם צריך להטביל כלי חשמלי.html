---
layout: post
title: האם צריך להטביל כלי חשמלי
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע כותבת התורה ובעקבות כך לומדת הגמרא, שיש
להטביל כלי מתכת שנקנו מגוי. הגמרא במסכת עבודה זרה (עה ע''ב) מציינת, שגם
כלי זכוכית חייבים בטבילה מדרבנן, ודנו הפוסקים בעקבות כך מדוע כאשר קונים
בירה, קופסאות שימורים וכדומה (ולא מרוקנים מיד את התכולה), נוהגים שלא
לטבול את הקופסא או הבקבוק:</span></p>
<p><span dir="rtl">א. <strong>הציץ אליעזר</strong> (כח, כו) נימק,
שמכיוון שאי אפשר להשתמש בכלי עד שפותחים אותו, נמצא שלמעשה מי שיצר את
הכלי והפך אותו לראוי לשימוש הוא היהודי ולא הגוי שייצר את הקופסא, ורק
כאשר הגוי יוצר את הכלי (או בעלים עליו בחנות) יש להטבילו. כמו כן הוסיף,
שלרוב מרוקנים את הכלים בשימושם הראשון, ולכן הם נחשבים רק כקליפה לאוכל,
ולא כלי ממש, ובלשונו:</span></p>
<blockquote>
<p><span dir="rtl">''אם כן, הישראל הפותחן עושן כלי והוי כלי של ישראל
גמור, ואף אחר כך יכול לשמשו לבישול ולכל צרכיו ללא צורך של טבילה, ואף
שקודם שנסתמו הוי כלי, אבל זה אמצע מלאכתו. ועוד על פי רוב, מוריקים מיד כל
המאכל משם שלא יתקלקל, אם כן בכל כהאי גוונא יש לומר דכולי עלמא יודו שלא
נחשבים כלל ככלי סעודה ואין צריכים טבילה.''</span></p>
</blockquote>
<p><span dir="rtl">ב. סברא נוספת (אם כי פחות מסתברת) להתיר כתב בשו''ת
<strong>פרי השדה</strong> (ג, קט), שמכיוון שאין רצונו של האדם לעבור
איסורים ולאכול בכלי ללא טבילה, הוא לא מתכוון לקנות את הכלי מהגוי, אלא רק
את האוכל שבתוכו, וכך הוא פטור מטבילה וככל כלי גויים (אמנם לשיטתו כאשר
משתמשים פעם נוספת בכלי, נראה שיש להטבילו ובניגוד לציץ אליעזר (ועיין
שמירת שבת כהלכתה ט, יא)).</span></p>
<p><span dir="rtl">בעקבות העיסוק בדיני טבילת כלים, נעסוק השבוע בשאלה האם
צריך להטביל כלים חשמליים. כפי שנראה, מחלוקת זו תלויה במחלוקת אלו כלים
חייבים בטבילה, והאם העובדה שהכלי כדי לעבוד חייב להיות מחובר לקרקע
(באמצעות החשמל), מהווה סברא להקל בעניין זה.</span></p>
<p><strong><span dir="rtl"><u>כלי סעודה</u></span></strong></p>
<p><span dir="rtl">כפי שראינו בעבר (מטות מסעי שנה א'), על אף שהסיבה
שטובלים כלים היא לא בגלל מאכלות אסורות שנפלטים מהם וכדומה, אלא בגלל
גזירת הכתוב, או בגלל שהם עוברים מקדושת ישראל לגוי - אף על פי כן, רק כלי
סעודה חייבים בטבילה. בטעם הדבר נימק <strong>רש''י</strong> (עבודה זרה עה
ע''ב), שכתוב "כל אשר יבוא באש", ובדרך כלל כלי סעודה הם אלו שבאים
באש.</span></p>
<p><span dir="rtl">כאשר מדובר בכלים שבפועל אוכלים בהם, כמו כוסות צלחות
וכדומה - אין מחלוקת שיש לטובלם, והוא הדין לכלים שמבשלים בהם את האוכל,
שהרי שניהם משמשים לצורכי הסעודה ממש. נחלקו הראשונים והאחרונים בשאלה, מה
דינם של כלי ביניים, כמו מערוך ומטחנת בשר, שמצד אחד משמשים להכנת המאכל,
מצד שני נוגעים במאכל בשלב בו אינו ראוי לאכילה:</span></p>
<p><span dir="rtl">א. <strong>המרדכי</strong> (חולין תקעז) ובעקבותיו
<strong>השולחן ערוך</strong> (יו''ד קכ, ה) פסקו, שכלים אלו פטורים
מטבילה, שהרי הם לא משמשים לצורך הסעודה ממש. מעבר לסברא בפסיקה זו, הביאו
ראייה לדבריהם מהגמרא בחולין (ח ע''ב) הכותבת, שבשביל להתיר סכין של גוי
שבלועה ממאכלות אסורות יש ללבנה באש - מוכח שסכין חדשה (שלא בלועה במאכל)
אין צורך להכשירה ולהטבילה. ובלשון המרדכי:</span></p>
<blockquote>
<p><span dir="rtl">''כגון שליבנה באור. מכאן יש להוכיח דסכין של שחיטה לא
בעי טבילה מדלא קאמר והטבילה ועוד דכלי סעודה כתובין בפרשה וסכין של שחיטה
לאו כלי סעודה הוא, דאפילו צונן אסור לחתוך בו אם לא בהדחה והא דבהמה חזיא
לאכילה משום כך לא חשיב כלי סעודה, דעדיין היא צריכה בישול או צלייה כי
לאומצא לא קיימא.''</span></p>
</blockquote>
<p><span dir="rtl">ב. <strong>הרמ''א</strong> (שם) בעקבות
<strong>התשב''ץ</strong> (סי' שכו) חלק ונקט, שטוב להטבילם בלא ברכה,
מכיוון שדינם כספק כלי סעודה (וכן הסכימו האחרונים). לכאורה, גם את הברזלים
שבאמצעותם עורכים מצות יש להטביל, שהרי דינם שווה לסכין השחיטה - שניהם
נוגעים באוכל שאינו מבושל. למעשה הרמ''א לא פסק כך, ודנו המפרשים מדוע יש
חילוק בין הדינים:</span></p>
<p><span dir="rtl">אפשרות ראשונה: <strong>הש''ך</strong> (שם, יא) כתב,
שהרמ''א מחלק בין כלים שתמיד מיועדים למאכלים לא מבושלים, לכלים שנחשבים
ראויים למאכלים מבושלים. סכין שחיטה, על אף שבדרך כלל משמש לשחיטה, בעבר
חתכו עימה גם מאכלים מוכנים לאכילה, ולכן יש לטובלה ללא ברכה (= מערוך בזמן
הזה). בזמן הזה סכין פטורה מטבילה, כי היא נחשבת ראויה לשחיטה
בלבד.</span></p>
<p><span dir="rtl">אפשרות שניה: <strong>ערוך השולחן</strong> (שם, לד -
לה), חילק אחרת בדברי הרמ''א. הוא חילק בין כלים שעושים מעשה משמעותי
בתהליך הכנת האוכל, וכמו סכין שחיטה שבלעדיו האוכל אינו ראוי לאכילה כלל.
לבין כלים, שאינם עושים מעשה משמעותי (ברזלי המצות), ולכן בגלל שאינם
נוגעים באוכל כאשר הוא מוכן - פטורים מטבילה (ומשום כך לשיטתו סכין שחיטה
גם בזמן הזה חייבת בטבילה).</span></p>
<p><span dir="rtl"><u>דין קולפן</u></span></p>
<p><span dir="rtl">שאלה נוספת שדנו בה האחרונים היא האם צריך לטבול קולפן,
ומחלוקתם תלויה בשאלה כיצד יש להבין את פעולת הקולפן:</span></p>
<p><span dir="rtl">א. <strong>הפרישה והט''ז</strong> (שם, ז) הבינו,
שהקולפן אינו נחשב כלי השייך לסעודה החייב בטבילה, מכיוון שתפקידו רק להסיר
את הקליפה שמעל הפרי, והסרת הקליפה אינה נחשבת כחלק מהסעודה. ראייה לדבריהם
הביאו מדברי הגמרא במסכת עבודה זרה הכותבת, שמספריים שאיתם גוזזים את הצאן
פטורים מטבילה, ודינו של קולפן זהה, גם הוא מוריד את הקליפה.</span></p>
<p><span dir="rtl">ב. <strong>הב''ח</strong> (שם, ד) <strong>והפרי
חדש</strong> (שם, יג) חלקו וסברו שיש להטביל קולפן בברכה, מכיוון שטענו
שיש לחלק בין גזיזת צמר לקילוף פרי. הצמר אכן נחשב כקליפה של הכבש, לעומת
זאת הקליפה של הירק נחשבת כחלק ממנו וראויה למאכל, כך שהמוריד אותה נחשב
כמתקן את האוכל ממש, ולכן הכלי שעימו מורידים חייב בטבילה.</span></p>
<p><span dir="rtl">ג. דעה ממוצעת מובאת <strong>בערוך השולחן</strong>
(שם, לו), שחילק בין סוגי הירקות. אם מקלפים ירקות שראויים לאכילה גם ללא
בישול, ממילא גם קליפתם נחשבת ראויה לאכילה, והקולפן שאיתו מקלפים חייב
בטבילה ככל כלי סעודה. לעומת זאת, אם מדובר בקולפן שמיועד רק לירקות
שחייבים בבישול, הקילוף אינו נחשב כחלק מצורכי הסעודה ופטור מטבילה,
ובלשונו:</span></p>
<blockquote>
<p><span dir="rtl">''מספריים שגוזזין בו ירק יש אומרים שצריך טבילה (ב"ח
ופר"ח) ויש אומרים שאין צריך טבילה (ט"ז וש"ך) ולפי מה שבארנו</span></p>
<p><span dir="rtl">בסעיף הקודם שני הדעות הם להלכה, דאם הירק נאכל חי
העיקר כדעה ראשונה שחייב בטבילה, ואם צריך בישול העיקר כדעה אחרונה שפטור
מטבילה וכן נראה לעניות דעתי עיקר לדינא.''</span></p>
</blockquote>
<p><span dir="rtl">בדרך כלל, משתמשים בקולפן לשני סוגי הירקות. במקרה מעין
זה לדעת <strong>הרמ''א</strong> (שם, ח) גם אם רוב השימוש בכלי הוא לצורך
ירקות שאינם חייבים בטבילה, בכל זאת יש להטביל. לעומת זאת לדעת
<strong>הפרי חדש</strong> (שם, יט) וכן נוהגים הספרדים, יש ללכת אחרי עיקר
תשמישו (ובמקום ספק יש לטבול ללא ברכה).</span></p>
<p><strong><span dir="rtl"><u>מהו כלי</u></span></strong></p>
<p><span dir="rtl">אם כן כפי שראינו, בשביל שכלי יהיה חייב בטבילה הוא
חייב להיות כלי המשמש לצרכי הסעודה. דבר נוסף שעל הכלי להיות הוא כמובן
'כלי'. בשאלה כיצד להגדיר כלי נחלקו האחרונים, מחלוקת שכפי שנראה בהמשך
משליכה על טבילת כלים חשמליים:</span></p>
<p><span dir="rtl">א. <strong>הפתחי</strong> <strong>תשובה</strong> (שם,
ו) הביא דברי השו''ת <strong>שב יעקב</strong> שסבר, שיש להשוות בין דיני
כלי בטומאה וטהרה, לדיני כלי בטבילת כלים, וכן כתב <strong>בחכמת
אדם</strong> (שם). משום כך לשיטתם, אם עושים כלי על מנת לחברו לקרקע, הוא
יהיה פטור מטבילת כלים, משום שלעניין טומאה כלי מעין זה אינו נחשב כלי
ואינו מקבל טומאה.</span></p>
<p><span dir="rtl">ב. <strong>החתם סופר</strong> (יו''ד קכ)
<strong>המשנה הלכות</strong> (ט, קסב) חלקו על דבריהם וסברו, שאין להשוות
בין כלים בענייני טומאה וטהרה, לבין כלים בעניין טבילת כלים. בדיני טומאה
וטהרה, כלי שמחובר לקרקע אינו נחשב כלי ואינו מקבל טומאה. לעומת זאת טבילת
כלים ייסודה בגזירת הכתוב, ולכן גם כלים המחוברים לקרקע חייבים
בטבילה.</span></p>
<p><span dir="rtl"><u>כלי חשמלי</u></span></p>
<p><span dir="rtl">המחלוקת האם יש להשוות בין דיני טומאה וטהרה לטבילת
כלים, משליכה על השאלה האם יש לטבול כלים חשמליים:</span></p>
<p><span dir="rtl">א. בעקבות סברת החכמת אדם שכלי המחובר לקרקע פטור
מטבילה, טען <strong>החלקת יעקב</strong> (יו''ד מא) שגם כלים חשמליים
נחשבים מחוברים לקרקע (שהרי הם מחוברים לחשמל, המחובר לקרקע), ולכן יש
לפתור אותם מטבילה למרות שלפעמיים משתמשים בהם כשהם לא מחוברים (ועיין בשיח
נחום <strong>לרב רבינוביץ'</strong> סי' מט שגם פסק כך, אם כי מטעם אחר).
ובלשון החלקת יעקב:</span></p>
<blockquote>
<p><span dir="rtl">''אכן לפי עניות דעתי, יש היתר ברור להשתמש אף בלא
טבילה, לפי המבואר בתשובת שב יעקב סי' ל"א בקדרה של נחושת הקבועה בתנור בית
החורף שנוהגין שאין צריך טבילה ונתן טעם למנהג כיון שקובעין אותו בתנור
והתנור קבוע בקרקע ולא נעשה לכתחילה להשתמש בהם אלא במחובר בקרקע ואין
מטמאים בשום טומאה.''</span></p>
</blockquote>
<p><span dir="rtl">ב. <strong>המנחת יצחק</strong> (ה, קכו)
<strong>האגרות משה</strong> (ג, כד) <strong>שבט הלוי</strong> (ב, נז)
חלקו וסברו שיש להטביל כלים חשמליים, וכן כתב <strong>הרב</strong>
<strong>עובדיה</strong> שטוב להחמיר. הסיבה לכך היא, שקודם כל כפי שראינו,
החתם סופר חולק וסובר שחיבור לקרקע אינו פוטר את הכלי מטבילה. דבר נוסף, גם
אם נפסוק כחכמת אדם שכלי שמחובר לקרקע פטור מטבילה - חוט החשמל אינו הופך
את הכלי להיות מחובר</span><a href="#fn1" class="footnote-ref"
id="fnref1" role="doc-noteref"><sup>1</sup></a><span
dir="rtl">.</span></p>
<p><span dir="rtl"><u>פתרונות לבעיה</u></span></p>
<p><span dir="rtl">לפי מה שראינו עולה, שפוסקים רבים נוקטים שיש להטביל
כלים חשמליים. הבעיה בכלים אלו, שרבים חששו (אם כי לא בהכרח בצדק) שאם
יטבילו אותם יינזקו, או שכאשר יחברו אותם לקרקע בגלל המים יהיה קצר חשמלי.
משום כך ניסו למצוא היתרים ופתרונות, שיפטרו את אותם הכלים
מטבילה:</span></p>
<p><span dir="rtl"><strong>א. נתינה לגוי</strong>: הגמרא (ביצה יז ע''ב)
אוסרת לטבול כלים בשבת, ונחלקו הראשונים בטעמה. לדעת
<strong>הרמב''ם</strong> יש חשש שמא יסחטו את הכלי, או שידחו את הטבילה
לשבת (כיוון שיום זה פנוי), ישכחו שאינו טבול ויאכלו בו תרומה טהורה –
חששות שאינם קיימים בזמנינו. <strong>הרא''ש</strong> חלק וסבר, שהטבלת כלי
בשבת והכשרתו לשימוש מהווה מעין תיקון שלו, ומשום כך אסורה גם בזמן
הזה.</span></p>
<p><span dir="rtl">להלכה <strong>השולחן ערוך</strong> (שכג, ז) פסק מעיקר
הדין כדעת הרמב''ם, שמותר לטבול כלי בשבת (והרמ''א בדרכי משה חלק ואסר).
אמנם, בגלל חששו של הרא"ש שיש בכך מעין תיקון של הכלי, המליץ לתת את הכלי
במתנה לגוי. כך יהיה מותר להשתמש בו בשבת, שהרי הכלי אינו חייב בטבילה לפני
שהגיע לרשות ישראל, ובלשונו של <strong>ערוך השולחן</strong>:</span></p>
<blockquote>
<p><span dir="rtl">''וכתב הטור שאסור להטביל כלי חדש, ובוודאי כן הוא שאין
לך מתקן גמור יותר מזה וכן שמא ישהה שייך כמו בטבילה מטומאתן, ולדעת הרמב"ם
מותר טבילת כלים חדשים. ועל פי זה כתב השולחן ערוך בסעיף ז', מותר להטביל
כלי חדש הטעון טבילה ויש אוסרים וירא שמים יוצא את כולם ויתן הכלי לעכו"ם
במתנה ויחזור וישאלנה ממנו ואין צריך טבילה.''</span></p>
</blockquote>
<p><span dir="rtl">על בסיס עיקרון זה כתב <strong>הרב עובדיה</strong>
(הליכות עולם חלק ז), שגם כלי חשמלי שלא רוצים להטבילו, ניתן לתת אותו לגוי
ובכך לפטור אותו מטבילה. אמנם, <strong>הט''ז</strong> סייג את הדברים וכתב
שרק השאלה לזמן קצר מועילה, כי אם הכלי נמצא ברשות ישראל זמן רב הוא משתקע
בידו, ונחשב כשלו. לכן הרוצה לפתור את הכלי מטבילה לאורך זמן, עליו לעשות
שותפות עם הגוי בכלי.</span></p>
<p><span dir="rtl"><strong>ב. פירוק על ידי יהודי:</strong> פתרון נוסף
הוא, לתת את הכלי לטכנאי יהודי שיפרק את הכלי ויחבר אותו מחדש. באופן זה
כפי שכותבת המשנה במסכת כלים, הכלי נחשב כמפורק ובטל מהיות כלי, ולכן כאשר
הטכנאי מחבר אותו - הכלי נעשה מחדש על ידי יהודי ופטור מטבילה. יש להוסיף,
שפירוק של בורג קטן אינו מועיל, מכיוון שצריך שהכלי לא ייחשב יותר
כלי.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn2"
class="footnote-ref" id="fnref2"
role="doc-noteref"><sup>2</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">יש להוסיף <strong>שהרב</strong>
<strong>משה</strong> <strong>פיינשטיין</strong> (אג''מ יו''ד ג, כד) פסק
שאין צורך להטביל מצנם, גם בלי הטעם שמחובר לקרקע, מכיוון שסבר שרק כלי
שמכשיר את האוכל לאכילה חייב בטבילה, ולא כלי שמשפר את טעמו וכדומה.
הגרש''ז אויערבך חלק על דבריו וסבר שיש להטבילו, ולראייה שכלי אוצר שעשויים
רק להחזיק את המאכלים חייבים בטבילה, וקל וחומר טוסטר שממש מבשל או
אופה.</span><a href="#fnref1" class="footnote-back"
role="doc-backlink">↩︎</a></p></li>
<li id="fn2"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref2" class="footnote-back" role="doc-backlink">↩︎</a></p></li>
</ol>
</aside>
