---
layout: post
title:  האם מותר להשתתף במפקד אוכלוסין
category: במדבר
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע הפותחת את חומש הפקודים, כותבת התורה על
המניין הנערך לבני ישראל, הנעשה באמצעות מחצית השקל. כמה כסף אדם בעל שני
ראשים צריך לתת? הגמרא במסכת מנחות (לז ע''א) כותבת, שבכור הנולד עם שני
ראשים יש לפדותו פעמיים, ולתת חמישה סלעים לכל ראש. הוא הדין במחצית השקל,
כיוון שנותנים מחצית השקל לכל גולגולת, ולו יש שתי גולגלות.</span></p>
<p><span dir="rtl">בעקבות דברי הגמרא שאלו <strong>התוספות</strong> (ד''ה
או קום), כיצד מתחלקת ירושה כאשר לאחד מהאחים יש שני ראשים, האם בעל שני
הראשים מקבל פי שניים בירושה, או שיש דין מיוחד במחצית השקל בו נאמר
'גולגולת'. למעשה הביאו מדרש שמביא, ששאלה כזאת נשאל שלמה המלך.</span></p>
<p><span dir="rtl">התוספות לא כתבו כיצד שלמה ענה לשאלה, אבל הפתרון מופיע
<strong>בשיטה מקובצת</strong> (אות יח) שכתב, שכדי לענות על השאלה שפך
שלמה מים חמים על אחד מהראשים. בעקבות שפיכת המים צעקו שני הראשים, ומכך
הסיק שלמה שמדובר למעשה ביחידה אחת, ומשום כך שני הראשים מקבלים חלק אחד
בירושה. ובלשונם:</span></p>
<blockquote>
<p><span dir="rtl">''יש במדרש, אשמדאי הוציא מתחת הקרקע אדם עם שני ראשים,
ונשא אשה והוליד בנים (שחלקם עם שני ראשים) וכשבאו לחלוק בנכסי אביהם מי
שיש לו שני ראשים שאל שני חלקים, ובאו לדין לפני שלמה. שלמה הרתיח מים ושפך
על ראש אחד, ומחמת הצער צעקו שני הראשים, אמר שלמה שמע מינה דתולדה אחת
לשני הראשים, ונידונים כאיש אחד.''</span></p>
</blockquote>
<p><span dir="rtl">בעקבות המניין של בני ישראל, נעסוק השבוע בשאלה האם
מותר למנות את עם ישראל. דיון זה מופיע כבר בגמרא ובראשונים, והתעורר שוב
באחרונים בעקבות מפקד האוכלוסין הנערך במדינת ישראל. כפי שנראה, כדי לענות
על שאלה זו, הפוסקים חילקו בין ספירה לצורך לספירה שאינה לצורך, ספירה
באמצעות מחשב וכדומה.</span></p>
<p><strong><span dir="rtl"><u>המקור לאיסור</u></span></strong></p>
<p><span dir="rtl"><strong>הרמב''ם</strong> בהלכות תמידין ומוספין (ד, ד)
פסק, שיש איסור לספור את בני ישראל, ובגמרא יש שני מקורות לדין
זה:</span></p>
<p><span dir="rtl">א. בגמרא במסכת יומא (כב ע''ב) מובא, שכאשר ספרו את
הכהנים במקדש (כדי לדעת מי יזכה בהקטרת הקטורת וכדומה) היו מונים את
אצבעותם ולא אותם ממש, מכיוון שאסור למנות אותם. הראייה לאיסור זה מהמקרא
הוא שאול המלך, שכאשר ספר את העם לקראת היציאה לקרב, מנה אותם באמצעות
כבשים ולא ספר בני אדם בצורה ישירה.</span></p>
<p><span dir="rtl">ב. גם הגמרא בברכות (סב ע''ב) עוסקת בנושא ומספרת,
שהקב''ה העניש את דוד על כך שהוא אמר לשאול שה' הסית אותו, וגרם לו להיכשל
'בדבר שאפילו תינוקות של בית רבן יודעים' – במניין בני ישראל. דוד ספר את
עם ישראל, ובעקבות כך פגע דֶּבֶר בעם, שגרם למותם של שבעים אלף איש כפי שמסופר
בספר שמואל (כד, א - טו):</span></p>
<blockquote>
<p><span dir="rtl">''א. ויוסף אף ה' לחרות בישראל, ויסת את דוד לאמור לך
מנה את ישראל. ב. ויאמר המלך אל יואב, שוט בכל שבטי ישראל ופקדו את העם. ט.
ויתן יואב את מספר מפקד העם אל המלך י. ויך לב דוד אותו אחרי ספר את העם,
ויאמר דוד אל ה' חטאתי מאוד אשר עשיתי. טו. ויתן ה' דבר בישראל, וימות מן
העם מדן ועד באר שבע שבעים אלף איש.''</span></p>
</blockquote>
<p><span dir="rtl">מדוע אסור למנות את ישראל?</span> <span
dir="rtl"><strong>הרב ישראלי</strong> (עמוד הימיני, יג) הדן באריכות
בסוגיה זו טען, שלכל יהודי יש משמעות עצמית רוחנית מעבר למספר. הכוח של עם
ישראל לא נובע מכמותו המספרית, אלא מכוחו הרוחני ''לא בחיל ולא בכח כי
אם</span> <span dir="rtl">ברוחי'' - הסופר את ישראל מוריד אותם ממעלתם
(ועיין <strong>בתורת העולה</strong> א, פג).</span></p>
<p><span dir="rtl"><u>מהו חטאו של דוד</u></span></p>
<p><span dir="rtl">מפשט דברי הגמרא משמע שהקב''ה השכיח מדוד המלך דבר
פשוט: 'הנני מכשילך בדוד שאפילו תינוקות של בית רבן יודעים', אך
<strong>הרמב''ן</strong> (במדבר א, ב) סירב לפרש כך משתי סיבות:
<strong>ראשית</strong>, לא ייתכן שהקב''ה התערב בבחירתו החופשית של דוד.
<strong>שנית</strong>, לא מסתבר שדוד שכח איסור פשוט של מניית עם ישראל.
לכן העלה מספר אפשרויות להסביר מה גרם לדוד לחטוא:</span></p>
<p><span dir="rtl">א. אפשרות ראשונה: במקרה בו יש צורך למנות את עם ישראל,
מותר למנות אותם באמצעות שקלים כמו במדבר, או טלאים כמו אצל שאול. דוד טעה
בכך שסבר שברגע שמונים באמצעות חפץ אין בכך איסור, אך אין זה כך, וגם אם
מונים באמצעות חפץ עדיין צריך שיהיה מטרת משמעותית במניין - ולדוד לא היתה
מטרה (מספיק משמעותית).</span></p>
<p><span dir="rtl">יתכן שדוד טעה בדבר זה, מכיוון שלא כתוב בפירוש בכתובים
שצריך למנות למטרה מסויימת, ורק המניין באמצעות חפץ מוזכר בפירוש. כפירוש
זה נקטו להלכה פוסקים רבים, <strong>התוספות רי''ד</strong> (יומא כב
ע''ב), <strong>המגן אברהם</strong> (קנו, ב), <strong>השרידי אש</strong>
(א, קמ) <strong>והרב עוזיאל</strong> (ד, ב), לדעתם ספירה ללא צורך אסורה
בכל עניין, וספירה לצורך מותרת באמצעות חפץ. ובלשון הרמב''ן:</span></p>
<blockquote>
<p><span dir="rtl">''אבל כפי דעתי היה הקצף עליו בעבור שמנאם שלא לצורך,
כי לא היה יוצא למלחמה ולא עושה בהם דבר בעת ההיא, רק לשמח לבו שמלך על עם
רב, והוא מאמר יואב: ויוסף ה' א-להיך אל העם כהם וכהם מאה פעמים, ואדוני
המלך למה חפץ בדבר הזה?''</span></p>
</blockquote>
<p><span dir="rtl">ב. אפשרות שניה:</span> <span
dir="rtl"><strong>הרמב''ן</strong> העלה פירוש נוסף (נשא, ל), וכתב שייתכן
שמותר למנות אפילו שלא לצורך, ובלבד שהספירה תהיה באמצעות חפץ. הטעות של
דוד המלך הייתה, שלא מנה באמצעות חפץ. ייתכן שדוד טעה בכך, כיוון שסבר
שבמדבר מנו את עם ישראל באמצעות שקלים רק כדי לגבות כבדרך אגב את התרומה
לאדנים במשכן, אך אין זו חובה בכל ענין.</span></p>
<p><strong><span dir="rtl"><u>התפקדות למניין
אוכלוסין</u></span></strong></p>
<p><span dir="rtl">לפי מה שראינו עד עכשיו, יש לראות את מחלוקת האחרונים
האם מותר להשתתף במפקד אוכלוסין, אך יש לראות לפני את מטרת המפקד. מטרת
המפקד על פי האתר הממשלתי היא, לתכנן בתי ספר וגנים בהתאם לכמות התושבים,
כבישים, תשתיות ביוב, סיוע לנזקקים ועוד. המדינה מייחסת חשיבות גדולה
למפקד, עד שהיא גוברת על מגבלות הסודיות הקיימות בדרך כלל בחוקים. לדוגמה,
במסגרת מפקד האוכלוסין מותר לפוקדים להיכנס למקום עבודה ולמקום מגורים, דבר
שבדרך כלל אסור. כמו כן, מותר להם גם לדרוש ממוסדות המדינה למסור ידיעות
שבדרך כלל יש איסור למסור אותן.</span></p>
<p><span dir="rtl"><u>מחלוקת האחרונים</u></span></p>
<p><span dir="rtl">למעשה כאמור, נחלקו האחרונים:</span></p>
<p><span dir="rtl">א. רוב הפוסקים סוברים שמותר להשתתף במפקד, ובטעם הדבר
הביאו מספר נימוקים: ראשית כפי שראינו לעיל, דעת <strong>השרידי אש והרב
עוזיאל</strong> שכאשר יש צורך במניין ומונים באמצעות חפץ, מותר למנות את
עם ישראל. משום כך, כיוון שיש צורך במפקד האוכלוסין והספירה על ידי המחשב
נחשבת ספירה באמצעות חפץ - אין בכך איסור, וכך פסק <strong>הציץ
אליעזר</strong> (מפקד אוכלוסין, ז').</span></p>
<p><span dir="rtl">שנית, <strong>הרב עובדיה</strong> צירך את דברי
<strong>הכלי יקר</strong> (במדבר שם) דייק מלשון רש''י, שהאיסור למנות את
ישראל קיים רק כאשר לפני המפקד כלל לא ידוע כמה מונה הקהל, וכמו מפקד בני
ישראל שנעשה לאחר שבפעם האחרונה מנה שבעים נפש. לעומת זאת, כאשר כבר יודעים
פחות או יותר את גודל האוכלוסייה (וכמו המפקדים שעושים במדינה), והמפקד
תפקידו רק לדייק יותר - מותר.</span></p>
<p><span dir="rtl">שלישית, <strong>הרב</strong> <strong>וואזנר</strong>
(שבט הלוי ט, לה) כתב, שכאשר עושים מפקד אוכלוסין, מונים יהודים וגויים
ביחד, והאיסור למנות את עם ישראל נוהג רק כאשר מונים יהודים בלבד. גם אם
בסופו של דבר המחשב עושה חלוקה בין יהודים לגויים באופן אוטומטי, יש לא מעט
גויים הרשומים כיהודים, כך שלמעשה לא סופרים רק את עם ישראל.
ובלשונו:</span></p>
<blockquote>
<p><span dir="rtl">''אבל במפקד זה ברור ואמת שאין מונין בני הדת, אלא מספר
הכללי של התושבים במדינה בין גוים, בין ישראלים, וידוע לכל שמאז מפקד
האחרון נתרבו מאוד בעוונות הרבים התושבים האינם יהודים בארצנו, וכבר גילו
גאוני דור שלפנינו שאין זה בכלל אסור למנות את ישראל.''</span></p>
</blockquote>
<p><span dir="rtl">ב. <strong>הרב</strong> <strong>שטרנבוך</strong>
(תשובות והנהגות ג, שפז) חלק וטען בעקבות הגמרא בהוריות (ו ע''א), שרק עם
ישראל שבארץ ישראל נחשב ציבור, לכן דחה את הטענה שכאשר לא מונים את כל עם
ישראל יש מקום להקל. כמו כן, הוא לא קיבל את דעת הרב וואזנר, שכאשר מונים
גם גויים עם היהודים אין בכך איסור, ואדרבה טען שיש בכך חומר גדולה יותר,
שמשווים גויים ליהודים.</span></p>
<p><span dir="rtl">מדוע מפקד האוכלוסין לא נחשב ספירה על ידי דבר אחר,
שמותרת לצורך מצווה וכמו שסברו הרב עוזיאל והציץ אליעזר? יש שהביאו את דברי
<strong>החתם סופר</strong> (יו''ד קו), שספירה באמצעות כתיבה של האנשים
(במחשב או במחברת) לא נחשבת ספירה על ידי חפץ, לכן גם אם יש צורך בספירה,
אסור למנות כך</span><a href="#fn1" class="footnote-ref" id="fnref1"
role="doc-noteref"><sup>1</sup></a><span dir="rtl">.</span></p>
<p><span dir="rtl">אפשרות אחרת להסביר מדוע אין לסמוך על הרמב''ן, מופיעה
בדברי <strong>הרב קנייבסקי</strong> שכתב (באגרת שפורסמה), שמניין
האוכלוסייה לא נחשב צורך, ולכן גם אם נאמר שספירה בכתב נחשבת ספירה באמצעות
דבר אחר, מכיוון שאין בה צורך היא אסורה (ונראה שסברו שאין בה צורך אמיתי,
כיוון שהמדינה יודעת פחות או יותר כמה תושבים יש בכל אזור).</span></p>
<p><span dir="rtl"><u>ספירה פרטית</u></span></p>
<p><span dir="rtl">עד כה ראינו את דיוני הראשונים והאחרונים בשאלה, כיצד
יש למנות את כל עם ישראל. כמו כן ראינו, שכאשר מנו את הכהנים למקדש היו
צריכים לספור את האצבעות שלהם ולא את האנשים עצמם, כך שמוכח שהאיסור לספור
לא נוהג רק כאשר מונים את כל עם ישראל, אלא גם חלק ממנו. המפרשים העלו מספר
אפשרויות חלופיות, כיצד ניתן יהיה למנות אנשים:</span></p>
<p><span dir="rtl">א. אפשרות אחת היא, למנות על ידי פסוק. הדרך הנפוצה
ביותר מופיעה <strong>בקיצור שולחן ערוך</strong> (טו, ג), שמביא את הפסוק
'הושיעה את עמך וכו', בו יש עשר תיבות. אפשרות נוספת מופיעה בשם
<strong>רש''י</strong> (ספר האורה א, ו) <strong>ורבי יהודה
אלברצלוני</strong> (ספר העיתים סי' קעד), שכתבו למנות באמצעות הפסוק 'ואני
ברוב חסדך וכו'. ההיגיון למנות בפסוק זה דווקא הוא, שבדרך כלל צריך למנות
עשרה לצורך מניין, ואת הפסוק הזה אומרים בכניסה לבית הכנסת.
ובלשונם:</span></p>
<blockquote>
<p><span dir="rtl">''כד מכנסין לבי כנישתא ובעי למידע אי הוה עשרה (= כאשר
נכנסים לבית הכנסת ורוצים לבדוק אם יש עשרה), קיימא לן דאסור למנות אפילו
לדבר מצווה, והיכא עבדו (= ואיך יעשו?), פתח חד 'ואני', השני 'ברוב',
השלישי 'חסדך', רביעי 'אבוא', חמישי 'ביתך', וכד משלמי האי פסיקא על האי
סידרא (= וכאשר יסיימו את הפסוק), ידעו דאיכא (= שיש) עשרה.''</span></p>
</blockquote>
<p><span dir="rtl"><strong>הרב</strong> <strong>אשר</strong>
<strong>וייס</strong> (במדבר א) טען, שספירה על ידי פסוק מועילה בניגוד
לספירה במספרים שאסורה, מכיוון שלמעשה לא מונים את אנשים, אלא רק אומרים
פסוק, וכאשר מסיימים את הפסוק מתברר ממילא שנוכחים עשרה אנשים במקום
(והראיה, שאם יעצרו את המונה באמצע, סיכוי טוב שלא ידע איזה מספר מסמלת
המילה בפסוק אליה הגיע</span><a href="#fn2" class="footnote-ref"
id="fnref2" role="doc-noteref"><sup>2</sup></a><span
dir="rtl">).</span></p>
<p><span dir="rtl">ב. אפשרות נוספת למנות, היא למנות במחשבה. <strong>כף
החיים</strong> (נה, יא) הביא בשם <strong>רבי חיים פלאג'י</strong> (כף
החיים סי' יג) <strong>והחסד לאלפים</strong> (או''ח נה), שאין איסור למנות
את בני ישראל במחשבה, וכך פסק להלכה גם <strong>הציץ</strong>
<strong>אליעזר</strong> (קונטרס מפקד תושבים, פרק ז). הסיבה לכך, שמחשבה
היא לא ממשית, ולכן אין זה נחשב כלל ספירה שנאסרה.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn3"
class="footnote-ref" id="fnref3"
role="doc-noteref"><sup>3</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">הרבה חלקו על דבריו, מכיוון שיש ראשונים
שכתבו במפורש שלא כדבריו, לכן הסתמכות על דבריו כדי לאסור השתתפות במפקד -
דחוקה.</span><a href="#fnref1" class="footnote-back"
role="doc-backlink">↩︎</a></p></li>
<li id="fn2"><p><span dir="rtl">אפשרות שונה להסבר יש בדברי
<strong>הביאור</strong> <strong>הלכה</strong> (או''ח תפט) שכתב בשם חלק
מהאחרונים, שאי אפשר לספור ספירת העומר באמצעות אות (היום ב' ימים לעומר),
מכיוון שספירה כזאת לא נחשבת כלל ספירה. קל וחומר שהוא הדין כאן, שספירה
באמצעות פסוק לא נחשבת ספירה.</span><a href="#fnref2"
class="footnote-back" role="doc-backlink">↩︎</a></p></li>
<li id="fn3"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref3" class="footnote-back" role="doc-backlink">↩︎</a></p></li>
</ol>
</aside>
