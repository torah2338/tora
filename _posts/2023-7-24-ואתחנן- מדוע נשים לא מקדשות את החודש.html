---
layout: post
title:  מדוע נשים לא מקדשות את החודש
category: ואתחנן
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע כותבת התורה, שחוקי התורה ומצוותיה מלמדים
על חכמת ובינת עם ישראל בין העמים: ''וּשְׁמַרְתֶּם֘ וַעֲשִׂיתֶם֒ כִּ֣י הִ֤וא חָכְמַתְכֶם֙ וּבִ֣ינַתְכֶ֔ם
לְעֵינֵ֖י הָעַמִּ֑ים''. הגמרא במסכת שבת (עה ע''א) מביאה את דבריו של רבי יונתן
הלומד מפסוק זה, שיש מצווה ללמוד את חשבון המזלות והכוכבים, כי מדובר
בחישובים מסובכים המראים על חכמתם של ישראל.</span></p>
<p><span dir="rtl">א. בעבר כדי לדעת מתי התחיל חודש, היו מסתכלים על הירח
ורואים מתי הוא מתחיל להתהוות, וכפי שעולה במסכת ראש השנה שמצוות קידוש
החודש ייסודה בראייה. רק מספר שנים לאחר חורבן הבית ופיזור הסנהדרין,
ובעקבות גזירות וניסיונות שיבוש שמנעו לקדש את החודש כראוי, תיקן הלל הנשיא
לוח שנה בו ראשי החודשים קבועים מראש.</span></p>
<p><span dir="rtl">ב. <strong>הרב סעדיה גאון</strong> פירש בניגוד לגמרא,
שגם כאשר בית המקדש היה קיים והיו מקדשים את החודש על פי הראייה - בסופו של
דבר היו קובעים את ראש חודש על פי הלוח והחישובים שנמסרו. מדוע אם כן היה
צורך להעיד על ראיית הירח?</span> <span dir="rtl">מסביר הרס''ג, שזה היה
רק בשביל להוכיח שהחישוב המובא בלוח אמיתי, אך לא לצורך ממשי. ובלשון
<strong>תלמיד</strong> <strong>הרא''ש</strong> (יסוד עולם ד,
ו):</span></p>
<blockquote>
<p><span dir="rtl">''דע, כי הגאון רבי סעדיה זצ''ל ואחרים שהודו לו אמרו,
כי מעולם, ואפילו כשהיה בית המקדש קיים, לא קידשו בית דין המועדים לישראל
על פי הלבנה, אלא על פי חשבון המתוקן הזה המסור מקדמונינו, ולא היו בית דין
בזמן הראשון נזקקים לראייה אלא כדי לגלות הדבר ולהראות איך הוא העיון מעיד
על אמיתת החשבון הנכון המתוקן הזה המסור בידינו מהם.''</span></p>
</blockquote>
<p><span dir="rtl">כיצד רס''ג יתמודד עם קושיות מגמרות מפורשות?
<strong>רב האי גאון</strong> (תשובות הגאונים החדשות סי' קטז) כתב, שרס''ג
אמר דבריו רק בגלל המלחמה בקראים שטענו, שיש לקדש על פי הראייה ואסור לקדש
על פי החשבון. כדי לדחות את דבריהם כתב רס''ג, שהחשבון הוא העיקרי בחישוב
החודש, והראייה רק תוספת לו, אבל גם הוא סבר שמעיקר הדין יש לקדש על פי
הראייה.</span></p>
<p><span dir="rtl">בעקבות הדיון בדיני קידוש החודש, נעסוק השבוע בדיני
ברכת לבנה, שייסודה בקידוש החודש שהיה נהוג בזמן המקדש. נעסוק בעיקר
בשאלות: מדוע יש הבדל בין הספרדים לאשכנזים בזמן בו מותר להתחיל לברך, עד
מתי אפשר לברך, ולמה נשים לא משתתפות במצווה זו, למרות שהגמרא כותבת בפירוש
שהן חייבות.</span></p>
<p><strong><span dir="rtl"><u>תחילת הברכה</u></span></strong></p>
<p><span dir="rtl">ממתי מותר לברך ברכת לבנה?</span> <span
dir="rtl">הגמרא במסכת סנהדרין (מא ע''ב) העוסקת בענייני ברכת הלבנה לא
מתייחסת לשאלה זו בפירוש, ומשום כך נחלקו הראשונים:</span></p>
<p><span dir="rtl">א. <strong>רבי יונה</strong> (ברכות כא ע''א בדה''ר)
בעקבות דברי מסכת סופרים (פרק כ) הכותבת שאפשר לברך על הלבנה רק כאשר
מתבסמים מאורה, פסק שאפשר לברך רק כאשר נהנים מאורה של הלבנה. ביום הראשון
של החודש הירח לא מספיק גדול שיוכלו להנות מאורו, ולכן צריך לומר שאפשר
לברך רק לאחר ב' או ג' לילות, וכן פסק <strong>האבודרהם</strong> (ברכות
ח).</span></p>
<p><span dir="rtl">ב. <strong>הרמב''ם</strong> (ברכות י, יז) חלק על
דבריו, והבין מכך שהגמרא לא צמצמה את תחילת זמן הברכה, שכוונתה לומר שאפשר
לברך מתחילת החודש - הזמן בו מתחילים לראות את הירח. כדבריו פסקו להלכה רוב
הראשונים, וביניהם <strong>המאירי</strong> (סנהדרין שם ד''ה כל),
<strong>הי''ד רמה</strong> (שם ד''ה ואמר), <strong>הסמ''ג</strong> (עשין
כז ד''ה הרואה) ועוד.</span></p>
<p><span dir="rtl">כיצד יישב הרמב''ם את הקושיה ממסכת סופרים, ממנה הביא
רבינו יונה ראייה לדבריו? קודם כל כפי שכתב רבינו יונה, נאמרו עוד פירושים
למילים ''עד שתתבסם'', כך שאין חובה לפרש שכוונתה דווקא לזמן בו נהנים
מהאור. כמו כן, ייתכן שהרמב''ם הבין שהגמרא חולקת וסוברת שברכת הלבנה זהה
לברכה על קשת, ולא צריך להינות ממנה כדי לברך. ובלשון הסמ''ג:</span></p>
<blockquote>
<p><span dir="rtl">''הרואה לבנה בחידושה אמרינן בסנהדרין (מב ע''א) שמברך
בא"י א-להינו מלך העולם אשר במאמרו ברא שחקים וברוח פיו כל צבאם חוק וזמן
נתן להם שלא ישנו תפקידם וכו' ברוך אתה ה' מחדש חדשים. ואמרינן התם שצריך
לברך ברכה זו מעומד, ואם לא בירך בליל ראשון יכול לברך עד ששה עשר בחודש עד
שתתמלא פגימתה.''</span></p>
</blockquote>
<p><span dir="rtl">ג. אפשרות שלישית לתחילת זמן הברכה הביא הבית יוסף בשם
המקובל <strong>רבי יוסף ג'יקטליא</strong>, כאשר לשיטתו אפשר לברך רק
מהיום השביעי. למרות שהסמך לדבריו הוא מהקבלה, <strong>הרמ''ע
מפאנו</strong> פירש שכך גם כוונת מסכת הסופרים שראינו לעיל, וכאשר היא
כותבת שיש לברך על הלבנה רק כאשר מתבסמים מאורה, כוונתה ליום השביעי של
החודש, שאז אורה גדול ויפה.</span></p>
<p><span dir="rtl">האחרונים וביניהם <strong>הב''ח</strong> (תכו, א) הקשו
על שיטתו מדברי רב יהודה. כפי שנראה בהמשך לדעת רב יהודה, אפשר לומר ברכת
לבנה רק עד היום השביעי בחודש (ובניגוד לנהרדעי הסוברים שאפשר לומר עד ט''ז
בו), ואם כך יוצא שלפי שיטת רבי יוסף ג'יקטליא, לדעת רב יהודה כלל אי אפשר
לומר ברכת לבנה, שהרי היום הראשון לברכה הוא גם היום האחרון. בלשון
הב''ח:</span></p>
<blockquote>
<p><span dir="rtl">''ומכל מקום יש לתמוה על שיטתו, דהלא מדקאמר תלמודא עד
כמה מברכין על החודש עד שתתמלא פגימתה ואמר רב יהודה עד שבעה ופירש רש"י אם
לא בירך היום יברך למחר עד ז', אלמא (= הרי) דלכתחילה מברך עליה קודם שעברו
עליה ז' ימים, ונהרדעי לא פליגי עליה בהא אלא מוסיפין לברך עוד עד י"ו
בחודש.''</span></p>
</blockquote>
<p><span dir="rtl">התירוץ הפשוט לקושיה זו הוא, שלמעשה רבי יוסף ג'יקטליא
כלל לא הסתמך על דברי הגמרא, אלא פסק על פי הקבלה. אף על פי כן כדי ליישבו
גם עם דברי הגמרא דחק <strong>הרמ''ע</strong> <strong>מפאנו</strong> (סי'
עח), שהאמוראים התייחסו למקרים שונים. כלומר רב יהודה התייחס לתחילת זמן
הברכה ולכן כתב שאפשר לברך עד ז' בחודש, ואילו נהרדעי התייחסו לסוף הזמן,
ולכן כתבו שאפשר לברך עד ט''ז.</span></p>
<p><span dir="rtl"><u>להלכה</u></span></p>
<p><span dir="rtl">בעקבות המחלוקת בראשונים נחלקו האחרונים:</span></p>
<p><span dir="rtl">א. <strong>השולחן</strong> <strong>ערוך</strong>
(תכו, ד) פסק שאפשר לקדש את הלבנה רק מז' בחודש וכרבי יוסף ג'יקטליא, וכך
פסקו גם <strong>הבן איש חי</strong> (ויקרא כג) <strong>והרב
עובדיה</strong> (יחוה דעת ב, כד) בעקבותיו. אמנם, מכיוון שדעת רוב
הראשונים שאפשר לקדש את הלבנה קודם לכן וכפי שראינו לעיל, לכן פסק הרב
עובדיה שאם יש חשש שבהמשך החודש הלבנה תתכסה בעננים, אפשר לקדשה כבר מג'
בחודש.</span></p>
<p><span dir="rtl">ב. <strong>הרמ''א</strong> (שם) לא השיג על דברי
השולחן ערוך, ובפשטות מודה לשיטתו, אך למסקנה האשכנזים בעקבות <strong>המגן
אברהם</strong>, <strong>ט''ז</strong> <strong>והמשנה ברורה</strong>
נוהגים בכל זאת לברך מג' בחודש (למעט בחודש אב שמברכים רק לאחר הצום)
וכשיטתו של רבינו יונה לעיל, מכיוון שדעתו של רבי יוסף ג'יקטליא היא דעת
יחיד, ובפשטות נוגדת את דברי הגמרא.</span></p>
<p><strong><span dir="rtl"><u>סוף זמן הברכה</u></span></strong></p>
<p><span dir="rtl">בניגוד לתחילת זמן הברכה, שכפי שראינו אליו הגמרא לא
מתייחסת בפירוש, לסוף הזמן הגמרא מתייחסת, ומביאה מחלוקת בשאלה זו בין
האמוראים. לדעת רב יהודה אפשר לקדש עד השביעי לחודש (ז'), ואילו לדעת
נהרדעי עד ששה עשר לחודש (ט''ז). בפסק ההלכה נחלקו הראשונים:</span></p>
<p><span dir="rtl">א. <strong>רבינו ירוחם</strong> (נתיב יא, א)
<strong>והכלבו</strong> (מג) פסקו שמכיוון שיש מחלוקת, לכתחילה יש לברך עד
ז' בחודש כדי לחוש לשיטת רב יהודה, אך בדיעבד אפשר לברך עד ט''ז כדעת
נהרדעי, וכך פסק <strong>הב''ח</strong> (או''ח תכו). ב. רוב הראשונים
(רמב''ם, רא''ש, מאירי) חלקו וסברו שמעיקר הדין אפשר לברך עד ט''ז בחודש,
מכיוון שנהרדעי הם מספר חכמים, והלכה כרוב. ובלשון <strong>הכסף
משנה</strong> (ברכות י , יז):</span></p>
<blockquote>
<p><span dir="rtl">''אמר רבי יוחנן עד מתי מברכין על החדש עד שתתמלא
פגימתה. וכמה אמר רבי יעקב בר אידי אמר רבי יהודה עד ז', נהרדעי אמרי עד
י"ו ופסק רבינו כנהרדעי דרבים נינהו וכן פסק הרא"ש. כלומר דבתר הכי (=
שאחרי זמן זה) לא שייך לומר מחדש החדשים, שהרי כבר נושנת היא.''</span></p>
</blockquote>
<p><span dir="rtl">אמנם כפי שהם העירו עדיין יש קושי בפסיקה זו. הרי הפסק
של נהרדעי (וכן של רב יהודה) מתבסס על דברי רבי יוחנן האומר, שיש לברך ברכת
לבנה עד שתתמלא פגימתה, כלומר עד שהיא תראה שלמה - ובט''ז בחודש הירח כבר
נחסר מגודלו המקסימלי, והיה יותר נכון לומר שיש לברך עד ט''ו לחודש! ביישוב
הקושיה נחלקו, מחלוקת שמשפיעה על סוף זמן הברכה:</span></p>
<p><span dir="rtl"><strong>אפשרות ראשונה</strong> לתרץ את הקושי מופיעה
<strong>באור</strong> <strong>זרוע</strong> (ראש חודש תנו)
<strong>ובטור</strong> (או''ח תכו), ובעקבותיהם גם <strong>בשולחן
ערוך</strong> (תכו, ג). הם סברו, שכאשר הגמרא כותבת עד ט''ז הכוונה 'עד
ולא עד בכלל', דהיינו עד יום ט''ז אבל לא כולל אותו היום. נמצא שלשיטתם
למעשה יש לברך ברכת הלבנה עד ט''ו בחודש - זמן שהלבנה בשלמותה.</span></p>
<p><span dir="rtl"><strong>אפשרות שניה</strong> מעט שונה לתרץ את הקושי
מופיעה <strong>במהרי''ל</strong> (סי' יט), ובעקבותיו
<strong>ברמ''א</strong> (שם). הוא כתב, שכאשר הגמרא כתבה ששה עשר בחודש,
היא לא התכוונה לששה עשר בחודש ממש, אלא עד אמצע החודש. החודש מורכב מכ''ט
ימים, י''ב שעות ותשצ''ג חלקים, עד חציים של הימים הנ''ל אפשר לקדש את
החודש - מעט יותר מוקדם מסוף זמנו של השולחן ערוך.</span></p>
<p><strong><span dir="rtl"><u>חיוב הנשים</u></span></strong></p>
<p><span dir="rtl">עד כה עסקנו בשאלה, עד מתי מותר לברך ברכת לבנה. שאלה
נוספת שדנו בה הפוסקים היא, מדוע נשים לא נוהגות לברך ברכה זו, ובניגוד
לדברי הגמרא (והמאירי בעקבותיה) הפוסקת שנשים חייבות בברכת
לבנה:</span></p>
<p><span dir="rtl">א. <strong>המגן אברהם</strong> נימק שהסיבה שנשים לא
מקיימות מצווה היא, שמדובר במצוות עשה שהזמן גרמא ממנה נשים פטורות. אמנם
כפי שראינו בעבר (סוכות שנה ב') לדעת האשכנזים בעקבות רבינו תם, נשים
יכולות לברך על מצוות עשה שהזמן גרמא, אבל מצווה זו המזכירה את חטא עץ הדעת
אותה גרמה האשה - הן נוהגות שלא לברך (ועיין בשו''ת רב פעלים או''ח ד,
לד).</span></p>
<p><span dir="rtl">את דברי הגמרא הכותבת בפירוש שנשים חייבות במצווה זו,
וממנה עולה שלא מדובר במצוות עשה שהזמן גרמא דחה המגן אברהם, שניסוח הגמרא
לאו דווקא, ולמעשה כוונתה לומר שהן לא חייבות. ובלשונו:</span></p>
<blockquote>
<p><span dir="rtl">''נשים פטורות דמצוות עשה שהזמן גרמא הוא, ואף על גב
דהם מקיימות כל מצוות עשה שהזמן גרמא כגון סוכה מכל מקום מצווה זו אין
מקיימים, מפני שהם גרמו פגם הלבנה (של"ה). ובסנהדרין פרק ה' אמרינן על ברכת
הלבנה הני נשי דידן נמי מברכי משמע קצת דמברכין, ואפשר דלא דווקא נשים אלא
לישנא בעלמא נקט ''</span></p>
</blockquote>
<p><span dir="rtl">ב. <strong>הרב שלמה קלוגר</strong> (חכמת שלמה קצג)
חלק על המגן אברהם וכתב, שברכת לבנה אינה נחשבת מצוות עשה שהזמן גרמא.
לשיטתו מצוות עשה שהזמן גרמא, היא רק מצווה שמעיקר הדין אפשר לקיימה תמיד,
אלא שהתורה או חכמים הגבילו את זמן הקיום. לדוגמא נטילת לולב, אין מניעה
מציאותית ליטול לולב כל השנה, ורק התורה קבעה שיש ליטול במהלך חג
הסוכות.</span></p>
<p><span dir="rtl">לעומת זאת הסיבה שלא מברכים ברכת הלבנה כל הזמן היא,
שמציאותית הירח לא מלא כל הזמן (ובדומה לברכת האילנות, שאפשר לברכה בתקופת
ניסן רק בגלל שאז האילנות פורחים, ולא בגלל מצוות חכמים). משום כך אי אפשר
לנמק שהנשים נוהגות שלא לברך בגלל שמדובר במצוות עשה שהזמן גרמא. כיצד
יישבו את העובדה שהן נוהגות שלא לברך?</span></p>
<p><span dir="rtl"><strong>השבות יעקב</strong> (א, יב) תירץ, שהסיבה לכך
היא שהן לא שמחות. הגמרא במסכת סנהדרין כותבת שמצוות קידוש החודש צריכה
להיות בשמחה (ולכן נוהגים לברכה במוצאי שבת כאשר לבושים בבגדי לבן), ואילו
הגמרא בעירובין (ק ע''ב) כותבת כחלק מהקללות שכוללה חוות בעקבות חטא עץ
הדעת, שעל הנשים להיות עטופות כאבל - משמע שהן עצובות (ועיין הערה</span><a
href="#fn1" class="footnote-ref" id="fnref1"
role="doc-noteref"><sup>1</sup></a><span dir="rtl">).</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn2"
class="footnote-ref" id="fnref2"
role="doc-noteref"><sup>2</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">אמנם, טעם זה קשה משתי פנים: ראשית, לא
נראה שנשים עצובות יותר מגברים, וגם אם נניח שכך היה בעבר בזמן הזה ודאי הן
לא. שנית, בכלל לא ברור שכך פירוש הגמרא. <strong>רש''י</strong> (ד''ה
עטופה) פירש, 'שעטופה כאבל' הכוונה שהיא מתביישת לצאת בגילוי שערות לשוק,
ואין לכך קשר כלל לעצבות (ועיין בשו''ת אלף לך שלמה סי' קצג).</span><a
href="#fnref1" class="footnote-back" role="doc-backlink">↩︎</a></p></li>
<li id="fn2"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref2" class="footnote-back" role="doc-backlink">↩︎</a></p></li>
</ol>
</aside>
