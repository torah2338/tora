---
layout: post
title:  האם מותר לאכול אבקת חלב נכרי
category: וירא 
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע, קוראים על ביקור המלאכים באוהל אברהם, להם
הוא מגיש חמאה וחלב ובן בקר. <strong>בדעת זקנים מבעלי התוספות</strong> על
הפרשה מובא מדרש, המתאר שכשקיבלו ישראל את התורה פנו המלאכים אל ה', וביקשו
לקבל את התורה במקום בני ישראל. ה' השיב להם, שכיוון שאכלו אצל אברהם בשר
וחלב שבושלו יחד ועברו על דברי התורה - הם לא יכולים לקבל אותה.</span></p>
<p><span dir="rtl">עולה מדברי המדרש, שאברהם אבינו בישל למלאכים בשר וחלב
יחד, מכיוון שעוד לא היה מצווה על כך. דעה חולקת מובאת בגמרא במסכת יומא
(כח ע''ב) הכותבת, שאברהם אבינו קיים את כל התורה כולה, ואפילו דיני דרבנן
כמו עירובי תבשילין, וכן מופיע במשנה במסכת קידושין (ד, יד).</span></p>
<p><span dir="rtl">במקום אחר (וישלח שנה ג') ראינו את מחלוקת הפוסקים, האם
כאשר מסופר שהאבות קיימו את כל התורה כולה הדבר בפשוטו. השבוע בעקבות
הפסוקים המזכירים את החלב והחמאה שהגיש אברהם למלאכים, נעסוק בשאלה האם
מותר לאכול חלב שחלב אותו גוי, גבינה וקוטג' שייצר גוי, ואבקת חלב שייצר
גוי (מה שנקרא 'אבקת חלב נכרי').</span></p>
<p><strong><span dir="rtl"><u>חלב שחלבו גויים</u></span></strong></p>
<p><span dir="rtl">האם מותר לשתות חלב שחלב גוי? המשנה במסכת עבודה זרה
(לה ע''ב), מונה מספר מאכלים שיוצרו על ידי גויים ונאסרו באכילה ובהנאה,
ואחד מהם הוא חלב שחלבו גוי ללא פיקוח של יהודי. הסיבה שנאסר חלב זה היא כי
יש חשש שהגוי מרצון להרוויח כסף, יכניס לתוכו דברים טמאים הזולים יותר מחלב
הבהמה הכשרה.</span></p>
<p><span dir="rtl">הגמרא תמהה על דברי המשנה, שהרי אפשר לבדוק אם החלב
טהור באמצעות צבעו - חלב טמא כהה יותר מחלב כשר. כמו כן מחלב טהור אפשר
לייצר גבינה מה שאין כן מחלב טמא, אם כן מדוע יש לחשוש שהגוי יכניס חלב טמא
ולא ידעו על כך?! היא מתרצת, שהחשש הוא שהגוי יערב מעט חלב טמא בגבינה, ולא
יהיה אפשר לשים לב שהוא אכן נמצא שם.</span></p>
<p><span dir="rtl">עם זאת, ישנו פתרון למקרה בו גוי חלב. הגמרא אומרת,
שבמקרה בו יהודי רואה את הגוי חולב ויכול לפקח שלא יכניס דברים טמאים לחלב
- החלב כשר. כמו כן, במקרה בו היהודי נמצא במקום קרוב למקום החליבה ויכול
לבוא כל רגע ולבדוק את הגוי, החלב כשר לשתייה, כיוון שהגוי מירתת (= מפחד)
שמא יבוא היהודי ויתפוס אותו מכניס דברים טמאים לחלב.</span></p>
<p><span dir="rtl"><u>מחלוקת הפוסקים</u></span></p>
<p><span dir="rtl">מה הדין במקום שאין לגוי אפשרות להכניס חלב טמא לחלב
הטהור (למשל כאשר אין באזור בהמות טמאות), או שהחלב הטמא יקר יותר מהחלב
הטהור, ואין אינטרס לגוי לערבב? נחלקו האחרונים בשאלה זו:</span></p>
<p><span dir="rtl">א. <strong>הבית</strong> <strong>יוסף</strong> (יו''ד
קטו, א) ציטט את דברי המרדכי (עבודה זרה תתכו) שהביא פוסק אלמוני הסובר,
שחז''ל תקנו שישראל יראה את הגוי חולב רק במקום שיש חשש שהגוי יערב חלב
טמא, אבל במקום שאין חשש, החלב כשר גם אם היהודי לא רואה את החליבה. כך
פסקו גם <strong>התשב''ץ</strong> (ד, לב) <strong>והחזון איש</strong>
(יו''ד סי' מא), ובלשונו של <strong>הפרי חדש</strong> (שם, ו):</span></p>
<blockquote>
<p><span dir="rtl">''אם חלב טמא אינו נמצא במקום, או שנמצא אלא שהוא יותר
ביוקר מחלב טהור, אין לאסור חלב שחלבו גוי ואין ישראל רואהו, אלא מותר לילך
ולקנות מהגויים חלב שלהם. וכן מצאתי להרדב"ז בתשובה בסימן ע''ה. כללא
דמילתא, דאם אין לחוש כלל לדבר טמא, אפילו שאינו בצד ההיתר (= אפילו שישראל
לא רואה את החליבה) - מותר.''</span></p>
</blockquote>
<p><span dir="rtl">ב. על אף <strong>שהמרדכי</strong> הביא את דעת המתיר,
למעשה לא קיבל את סברתו ונקט, שמכיוון שחכמים גזרו שצריך שישראל יראה את
הגוי חולב - כך יש לעשות תמיד, גם אם אין חשש שהגוי יערב דברים נוספים
בחלב. כך פסקו להלכה גם רוב הפוסקים וביניהם <strong>הבית יוסף</strong>
(יו''ד קטו), <strong>הרמ''א</strong> (שם)<strong>, החיד''א</strong>
(יו''ד קטו) <strong>והרב</strong> <strong>עובדיה</strong> (יחווה דעת ז,
קנז).</span></p>
<p><span dir="rtl"><u>חלב בפיקוח ממשלתי</u></span></p>
<p><span dir="rtl">מה הדין כאשר יש פיקוח ממשלתי על מוצרי החלב, ובמקרה בו
החברה תערבב בחלב מוצרים שלא רשומים ברשימת הרכיבים, הממשלה תקנוס אותה?
בפשטות דין זה דומה למקרה שראינו לעיל שאין אינטרס לגוי לערבב, ולדעת הפרי
חדש, החזון איש וסיעתם החלב יהיה טהור, ואילו לדעת השולחן ערוך, הרמ''א
וסיעתם, החלב יהיה טמא.</span></p>
<p><span dir="rtl">א. אף על פי כן, לא כל הפוסקים קיבלו השוואה זו.
<strong>הרב משה פיינשטיין</strong> (אג''מ א, מז) חידש, שבמקום שהממשלה
משגיחה על תהליך הייצור ואין חשש שיכניסו חלב טמא, זה נחשב יותר מידיעה
רגילה בה נחלקו הפוסקים. לשיטתו במקרה כזה, זה נחשב כאילו יש ממש יהודי
שרואה את הגוי חולב, וגם השולחן ערוך והרמ''א יודו שהחלב כשר (אם כי סבר
שבכל זאת ראוי להחמיר), ובלשונו:</span></p>
<blockquote>
<p><span dir="rtl">''ובדבר החלב של החברות במדינתנו, אשר יש פקוח הממשלה
ואם יערבו חלב בהמה טמאה יענישו וגם יסגרו את העסק שלהם, שלכן ודאי מירתתי
(= מפחדים) מלערב חלב טמא יש טעם גדול להתיר אף בלא שיטת הפרי חדש, משום
דהעיקר דידיעה ברורה היא כראיה ממש. ולכן הרוצה לסמוך ולהקל, יש לו טעם
גדול ורשאי וכמו שמקילין בזה הרוב שומרי תורה, אבל מכל מקום לבעלי נפש מן
הראוי להחמיר, ואין בזה משום יוהרא, וכך אני נוהג להחמיר
לעצמי.''</span></p>
</blockquote>
<p><span dir="rtl">ב. למעשה בארץ ישראל כיום, הרבנות הראשית לא נותנת הכשר
לחלב שנחלב במחלבה של גויים שבה רק פיקוח ממשלתי וללא השגחה ישירה של
יהודי, מכיוון שהרבה חולקים על הרב פיינשטיין וסוברים שאין לחלק בין
המקרים, וגם הוא שהתיר, התיר רק במקום שאין חלב יהודי זמין ואילו בארץ הרי
יש תחליף.</span></p>
<p><strong><span dir="rtl"><u>גבינת גויים</u></span></strong></p>
<p><span dir="rtl">עד כה עסקנו בדינו של חלב טמא, שאלה נוספת שדנו בה
הפוסקים היא גבינת גויים. הגמרא במסכת עבודה זרה (כט ע''ב) מביאה שחז''ל
אסרו לאכול גבינת גויים, אבל לא רצו לספר מדוע אסרו אותה, כדי שאנשים לא
יזלזלו בטעם האיסור. למסקנה האמוראים הביאו מספר טעמים (לה ע''ב), ולהלכה
נפסק כשמואל, שיש חשש שמא הגוי יעמיד את הגבינה באמצעות קיבה של בהמה
טמאה.</span></p>
<p><span dir="rtl">נחלקו הראשונים, מה הדין כאשר אנו יודעים שלא העמידו את
החלב בקיבה של בהמה טמאה:</span></p>
<p><span dir="rtl"><strong>התוספות</strong> (עבודה זרה לה ע''א ד''ה חדא)
סברו, שהאיסור קיים רק במקום שהעמידו בבהמה טמאה, אבל במקום שאנו יודעים
שמעמידים את החלב בדברים אחרים כמו פרחים ועשבים, הגבינה מותרת.
<strong>הרמב''ם</strong> (שם ג, יד) חלק ופסק, שמכיוון שגזרו לאסור שמא
יעמידו אסרו בכל עניין, ולכן אפילו אם יודעים בוודאות שלא העמידו את החלב
בקיבת בהמה טמאה הגבינה אסורה.</span></p>
<p><span dir="rtl">א. להלכה פסק <strong>השולחן ערוך</strong> (קטו, ב)
כדעת הרמב''ם, שגם אם יודעים שהעמידו בקיבה טהורה הגבינה אסורה. אולם, הפרי
חדש טען שהאיסור נאמר רק בגבינות קשות, אותם מעמידים באמצעות קיבה, ויש חשש
שיעמדו אותו בקיבה של בהמה טמאה, אבל גבינות רכות וכדומה - מותר לאכלן, וכן
כתבו <strong>ערוך השולחן</strong> (שם) <strong>והרב פיינשטיין</strong>
שיש מקום להקל (ב, מח). ובלשונו:</span></p>
<blockquote>
<p><span dir="rtl">''מכל מקום למעשה איני אומר בזה היתר, אבל גם איני מוחה
בהמקילין מאחר שיש טעם להיתר והוא מלתא דרבנן, וגם הא יש גאונים שהתירו
לגמרי ויש לצרף שיטתם שלא למחות. ולכן איני רואה חובה על כבוד תורתו להורות
לאיסור.''</span></p>
</blockquote>
<p><span dir="rtl">ב. <strong>הרמ''א</strong> (שם) חלק על השולחן ערוך,
וסבר שבמקרה בו ידוע שהגוי העמיד את הגבינה בדברים טהורים, הגבינה כשרה
ובדומה לדעת התוספות. גם <strong>הרב וואזנר</strong> (שבט הלוי ד, פו) פסק
כך, אך החמיר בעקבות <strong>הרדב''ז</strong> ונקט, שאין לחלק בין סוגי
הגבינות, וכשם שצריך פיקוח בגבינות קשות, כך צריך פיקוח בגבינות
רכות.</span></p>
<p><strong><span dir="rtl"><u>אבקת חלב נכרי</u></span></strong></p>
<p><span dir="rtl">לפי מה שראינו עד כה, יש לדון במעמדה של אבקת חלב נכרי
אך לפני כן יש להקדים את ביאור תהליך הייצור. בשביל לייצר אבקת חלב, לוקחים
חלב, מייבשים אותו, ומחלקים אותו לרכיבים שונים עד שהוא נהיה פירורים.
באבקת חלב עם אחוז נמוך של שומן משתמשים למעדנים, ובאבקת חלב עם אחוז גבוה
של שומן משתמשים לשוקולד (כיום בארץ מייבאים אבקת חלב רק לשוקולד)</span>.
<span dir="rtl"></span></p>
<p><span dir="rtl"><u>מחלוקת האחרונים</u></span></p>
<p><span dir="rtl">בעקבות תהליך הייצור של אבקת החלב, נחלקו
האחרונים:</span></p>
<p><span dir="rtl">א. <strong>הרב פרנק</strong> (הר צבי יו''ד קג) פסק,
שמותר לכתחילה לאכול אבקת חלב נכרי. בטעם הדבר נימק, שכאשר גזרו חכמים
שיהודי צריך לראות את החליבה, זהו דווקא בחלב ממש או בגבינה כפי שראינו
לעיל, אבל על אבקת חלב לא גזרו, ומשום כך מותר לאוכלה גם אם אין יהודי
שמפקח על התהליך (ובתנאי כמובן שאין דברים טמאים באבקה), וכך פסק
<strong>הציץ אליעזר</strong> (טז, כה).</span></p>
<p><span dir="rtl">ראייה לדבריהם הביאו מדברי <strong>רבינו פרץ</strong>
(טור יו''ד רטו). לפי דעת רבינו פרץ, כאשר חז''ל גזרו שיש חובה שישראל יראה
את תהליך הייצור, גזרו דין זה בחלב בלבד. בחמאה לעומת זאת לא גזרו, ומשום
כך אפשר לאוכלה גם במקרה בו יהודי לא ראה את תהליך הייצור (ובלבד שיידעו
שלא הכניסו חומרים טמאים) - והוא הדין לאבקת חלב נכרי.</span></p>
<p><span dir="rtl">גם <strong>החזון איש</strong> (יו''ד מא) על אף שחלק
על שיטת הרב פרנק, וסובר שדינה של אבקת החלב כמו חלב גויים שזקוק להשגחה,
למעשה התיר אבקת חלב נכרי. הסיבה לכך היא, שכפי שראינו הוא פסק כדעת הפרי
חדש, שבמקום שיש השגחה של הממשלה על תהליך ייצור החלב אין בעיה לשתות, והוא
הדין לאבקת חלב שנמצאת בפיקוח. ובלשונו של הציץ אליעזר:</span></p>
<blockquote>
<p><span dir="rtl">''דתנאי דגזירת חלב היה שלא נאסר אלא כשבא לידי ישראל
בצורתו הראשונה, אבל שינוי צורה מחלב לצורה אחרת פקע איסורו ואינו בכלל
גזירה ראשונה דחלב, ומהטעם הזה סבירא ליה למקצת גאונים, דחמאה של עכו"ם
מותרת, שאיננה בכלל גזירה ראשונה דחלב, והרי אבקת חלב נמי אינה בכלל גזירה
לא בחלב ולא בגבינה.''</span></p>
</blockquote>
<p><span dir="rtl">ב. <strong>הרב מרדכי אליהו</strong> (מאמר מרדכי יו''ד
א, ד) חלק ופסק, שאסור לאכול אבקת חלב נכרי. בטעם הדבר נימק, שאחרי הכל
לפני שייצרו את אבקת החלב היא הייתה חלב ממש שזקוק להשגחה, אם כן אין
משמעות לשינוי החלב לאבקה - החלב נאסר בשעה שהיה חלב, והאיסור לא פקע
בעקבות שינוי הצורה, וכן פסק <strong>הרב שטרנבוך</strong></span><a
href="#fn1" class="footnote-ref" id="fnref1"
role="doc-noteref"><sup>1</sup></a> <span dir="rtl">(תשובות והנהגות ב,
שעג).</span></p>
<p><span dir="rtl">ראייה לדבריו הביא הרב אליהו מדברי
<strong>החוות</strong> <strong>דעת</strong> (פתחי תשובה סי' צז) שפסק,
שבמקרה בו לשו לחם בחלב בצורה שאסור ללוש (וכפי שראינו בפרשת ראה שנה ג') -
אין זה משנה שלאחר מכן שינו את צורתו לצורה המותרת, בשעת האפייה הוא נאסר.
הוא הדין באבקת חלב, גם אם הוא לא חייב בפיקוח, החלב היה חייב
בפיקוח.</span></p>
<p><span dir="rtl">יש להוסיף כסברא לאסור, שבמקרים רבים על אף שכתוב על
האריזה שהיא מכילה רק אבקת חלב נכרי, אך למעשה היא כוללת בתוכה עוד הרבה
אבקות שמעמדם ההלכתי חמור יותר, כמו אבקת ה'קזאין', שמופרדת מהחלב באמצעות
חומצות וכדומה, ואז דינה ההלכתי שווה לדינה של גבינת גויים שכפי שראינו
לעיל החמירו בה יותר. ובלשון הרב אליהו:</span></p>
<blockquote>
<p><span dir="rtl">''אך יש לדחות את טענת המתירים, דכיוון שהאבקת חלב נאסר
בהיותו חלב, אם כן איך יפקע האיסור? ועיין בסי' צ"ז סעיף א' לגבי פסק
השולחן ערוך שאין לשים עיסה בחלב, והביא שם הפתחי תשובה את החוות דעת שכתב,
שאין מועיל עשיית שינוי בפת לאחר האפיה, ומבואר דמאחר שחל האיסור שוב לא
פקע.''</span></p>
</blockquote>
<p><span dir="rtl">ג. גישה שלישית בפוסקים היא גישתם של <strong>הרב יצחק
יוסף</strong> (ילקוט יוסף שח, י) <strong>והרב יעקב אריאל</strong> (תשובה
באתר ישיבה). הם סברו שלכתחילה ראוי להחמיר ולא לאכול אבקת חלב נכרי,
מכיוון שיש האוסרים ולא מורכב להשיג שוקולד המכיל חלב ישראל בלבד, אך מכל
מקום העיקר להלכה כדעת המתירים, ולכן הרוצה להקל יכול.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn2"
class="footnote-ref" id="fnref2"
role="doc-noteref"><sup>2</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">עוד הוסיף וטען הרב שטרנבוך, שלמעשה גם
החזון איש שכפי שראינו הקל כאשר יש פיקוח ממשלתי, בזמן הזה יודה שהפיקוח לא
יועיל, מכיוון שהעונשים הניתנים לחברות קטנים מאוד, ושווה להן כלכלית לערבב
חומרים טמאים. כמו כן, במפעלים כל כך גדולים היכולת להשגיח שלא מערבבים
מדיי פעם חומרים אחרים, נמוכה, ולכן קשה לסמוך עליה.</span><a
href="#fnref1" class="footnote-back" role="doc-backlink">↩︎</a></p></li>
<li id="fn2"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref2" class="footnote-back" role="doc-backlink">↩︎</a></p></li>
</ol>
</aside>
