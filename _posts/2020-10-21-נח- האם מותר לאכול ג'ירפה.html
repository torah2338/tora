---
layout: post
title:  האם מותר לאכול ג'ירפה
category: נח
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע מצווה נח על ידי הקב''ה להכניס את החיות
והבהמות לתיבה, כדי שיוכלו לפרות מחדש אחרי המבול ולקיים שוב את העולם.
מהטהורות הכניס נח שבע לתיבה, ואילו מהבהמות הטמאות נח רק שתיים. על מנת
שנח יידע איזו חיה להכניס, היה עליו לבדוק האם יש לה סימני כשרות. נחלקו
הראשונים בשאלה, האם יש מצווה לבדוק את סימני החיות והעופות:</span></p>
<p><span dir="rtl">א. <strong>הרמב''ם</strong> (מאכלות אסורות א, א, ספר
המצוות קמט - קנב) פסק, שיש מצווה לדעת את הסימנים המבדילים בין החיות
הטמאות לכשרות. דין זה למד מכך שהתורה כותבת 'והבדלתם בין החיה ובהמה' -
משמע שיש מצווה בעצם ידיעת ההבדל, ובלשונו:</span></p>
<blockquote>
<p><span dir="rtl">''מצוות עשה לידע הסימנין שמבדילין בהן בין בהמה וחיה
ועוף ודגים וחגבים שמותר לאכלן, ובין שאין מותר לאכלן. שנאמר, והבדלתם בין
הבהמה הטהורה לטמאה ובין העוף הטמא לטהור, ונאמר להבדיל בין הטמא ובין
הטהור ובין החיה הנאכלת ובין החיה אשר לא תאכל.''</span></p>
</blockquote>
<p><span dir="rtl">ב. <strong>הרמב''ן</strong> בהשגותיו לשורשי המצוות
(השורש השישי) חלק על הרמב''ם. הוא טען, שאין עניין לדעת את ההבדל בין
הטמאות ולטהרות, ומטרת ידיעת סימני הכשרות היא אך ורק שלא ייכשלו באכילת
טריפות. ממילא לפי הרמב''ן אין למנות דין זה כמצווה, מכיוון שפעולה של
הרחקה מאיסור לא מהווה מצווה.</span></p>
<p><span dir="rtl">בעקבות נח ובדיקת סימני החיות, נעסוק הפעם בסימני
העופות ובהמות ובעיקר בשאלות: כיצד מבדילים בין עוף כשר לטמא, ובין בהמה
כשרה לטמאה. כפי שנראה, חלק מהראשונים סברו שידיעת סימני הכשרות לא תמיד
מספיקה כדי לקבוע שחיה מותרת באכילה, והם הצריכו שתהיה מסורת שאכלו את
הבהמה בעבר - דין שמשפיע בין השאר על השאלה האם מותר לאכול
ג'ירפה.</span></p>
<p><strong><span dir="rtl"><u>1. סימנים</u></span></strong></p>
<p><span dir="rtl">התורה בפרשת שמיני (יא, ג), מונה שלושה סימני כשרות
הנדרשים כדי שבהמה תחשב כשרה: מפריסת פרסה, שוסעת שסע ומעלה גרה. בניגוד
לסימני הבהמה, סימני הכשרות של העוף לא נזכרו כלל בתורה, ונאמר רק 'כל
ציפור טהורה תאכלו' בתוספת רשימה של עשרים וארבעה עופות שנאסרו
באכילה.</span></p>
<p><span dir="rtl">מתוך עיון ברשימת העופות שנתנה התורה, חילקו חז''ל
בגמרא במסכת חולין (נט ע''א) את העופות למספר קטגוריות, וקבעו כללים כיצד
אפשר להבחין איזה עוף כשר לאכילה. למשל, כל עוף דורס, דהיינו שאוכל חיות
ונבלות - טמא ופסול לאכילה</span><a href="#fn1" class="footnote-ref"
id="fnref1" role="doc-noteref"><sup>1</sup></a><span dir="rtl">. ואילו
כל עוף שיש לו אצבע יתירה מאחורי שאר האצבעות, או שיש לו כיס אליו האוכל
מתקבץ (זפק) - כשר, ובלשון הגמרא:</span></p>
<blockquote>
<p><span dir="rtl">''סימני בהמה וחיה נאמרו מן התורה, כל בהמה מפרסת פרסה,
כל בהמה שמעלת גרה וכו'. וסימני העוף לא נאמרו, אבל אמרו חכמים: כל עוף
הדורס - טמא, כל שיש לו אצבע יתירה, וזפק, וקורקבנו נקלף - טהור, רבי אלעזר
ברבי צדוק אומר: כל עוף החולק את רגליו - טמא.''</span></p>
</blockquote>
<p><span dir="rtl"><u>מחלוקת הראשונים</u></span></p>
<p><span dir="rtl">לכאורה, כאשר ידוע שלעוף יש סימני כשרות הוא כשר, אך
למעשה נחלקו בכך הראשונים. הגמרא ממשיכה לספר (סב ע''ב) על תרנגולת האגם,
שבהתחלה סברו שהיא כשרה, אך לבסוף התברר שהיא דורסת, וממילא נחשבת כטמאה.
לאחר מכן מביאה הגמרא את דברי רבי יצחק (סג ע''ב) האומר: ''שעוף טהור נאכל
במסורת''. נחלקו הראשונים כיצד להבין את דבריו:</span></p>
<p><span dir="rtl">א. <strong>הרשב''א</strong> בתורת הבית (הקצר, בית ג'
שער א') הבין, שבעקבות המקרה של תרנגולת האגם שהתבררה כטריפה, פסק רבי יצחק
שאי אפשר יותר להסתמך על סימני הכשרות בלבד, ובשביל שיהיה מותר לאכול עוף
מסויים צריך (בנוסף לסימני הכשרות) שתהיה עדות שאכן אכלו אותו בעבר והוא
מוחזק ככשר, וכך פסק <strong>המהרי''ל</strong> (סי' צה) בעקבות
<strong>רש''י</strong>.</span></p>
<p><span dir="rtl">ב. <strong>הרמב''ם</strong> (מאכלות אסורות א, טו –
טז) לעומת זאת הבין, שרבי יצחק לא בא להחמיר וכהבנת הרשב''א, אלא אדרבה,
להקל. לשיטתו, כוונת רבי יצחק לומר, שבמקרה בו יש מסורת על כשרותו של העוף,
לא צריכים אפילו לבדוק את סימניו בשביל לוודא שאכן הוא כשר, אלא אפשר
להסתמך על המסורת בלבד.</span></p>
<p><span dir="rtl"><u>להלכה</u></span></p>
<p><span dir="rtl">בפסק ההלכה נחלקו האחרונים: <strong>השולחן</strong>
<strong>ערוך</strong> (יו''ד פב, ב - ג) פסק כדעת הרמב''ם, שאפשר לסמוך על
סימני טהרה גם ללא מסורת ברורה, וכן פסקו <strong>הפרי חדש</strong> (שם)
<strong>והכנסת הגדולה</strong> (אות לד). <strong>הרמ''א</strong> (שם)
לעומת זאת חשש לדעת הרשב''א, ולשיטתו צריך מסורת בנוסף לסימני הכשרות, וכן
פסק <strong>כף החיים</strong> שבעקבות כך לא האריך בסימני העופות,
ובלשונם:</span></p>
<blockquote>
<p><span dir="rtl">''יש אומרים שכל עוף שחרטומו רחב וכף רגלו רחבה כשל
אווז, בידוע שאינו דורס, ומותר באכילה אם יש לו שלשה סימנים בגופו. הגה (=
רמ''א): ויש אומרים שאין לסמוך אפילו על זה, ואין לאכול שום עוף אלא במסורת
שקבלו בו שהוא טהור (בארוך כלל נ"ו ובתא"ו נט"ו), וכן נוהגין ואין
לשנות.''</span></p>
</blockquote>
<p><span dir="rtl">יש להוסיף, שגם לדעת המחמירים ומצריכים מסורת, לא כל
עוף חדש צריך. <strong>הדרכי תשובה</strong> (ס''ק כד) הביא בשם
<strong>ערוגת</strong> <strong>הבושם</strong>, שבמקרה בו מוצאים עוף חדש
שדומה למצוי בידינו, המסורת על אכילת העוף המצוי ביננו מספיקה לאכילת העוף
החדש.</span></p>
<p><span dir="rtl">בעבר, היה פולמוס גדול על כשרותו של תרנגול ההודו:
<strong>השואל ומשיב</strong> (ח''א סי' סט) טען שמותר לאוכלו, כי תרנגול
ההודו בסך הכל דומה לתרנגול רגיל. <strong>הדרכי תשובה</strong> (שם, כד)
חלק על השוואתו וסבר, שרק אם מדובר באותו עוף רק בגודל אחר אפשר לאכול אותו
בלי מסורת, אבל אם יש אפילו איבר אחד שונה, זה כבר נחשב שינוי שמצריך
מסורת.</span></p>
<p><span dir="rtl"><u>מי נאמן</u></span></p>
<p><span dir="rtl">אם כן כפי שראינו, לכל השיטות המסורת. מחדשת משהו. לדעת
השולחן ערוך בעקבות הרמב''ם, המסורת נותנת אפשרות להכשיר עוף מבלי להסתכל
בסימניו. ואילו לדעת הרמ''א בעקבות המהרי''ל, צריך מסורת בשביל להכשיר העוף
בנוסף לסימנים. נחלקו הפוסקים בשאלה, האם כל אדם נאמן להעיד שיש מסורת על
עוף שאינו מוכר:</span></p>
<p><span dir="rtl">א. הגמרא אומרת (חולין שם), שמכיוון שבדיני איסורים
וכמו בשר בחלב עד אחד נאמן להעיד, כך גם במקרה של עדות על כשרותו של עוף,
וצייד עופות שאינו יודע בעצמו איזה סימנים מכשירים עוף - נאמן לומר שרבו או
אדם כשר שידוע כאדם שיודע סימני כשרות העיד לו על עוף מסויים שיש עליו
מסורת, והוא כשר, וכן פסק <strong>השולחן ערוך</strong> (יו''ד פב,
ב).</span></p>
<p><span dir="rtl">ב. <strong>המהרי''ל</strong> (סי' צה) צמצם בהרבה את
דברי הגמרא. הוא הסכים שבמקרה בו מעידים בשם אדם גדול ובקי שעוף מסויים כשר
- הוא כשר, אלא שטען שכיום אי אפשר למצוא כלל אדם שבקי בדינים אלו, ולכן יש
להסתמך רק על מסורות שקיימות מהעבר ולא לחדש מסורות חדשות, וכך פסקו
<strong>הפרי חדש</strong> (שם, א) <strong>והחכמת</strong>
<strong>אדם</strong> (כלל לו, ט), ובלשונו:</span></p>
<blockquote>
<p><span dir="rtl">''ואם בא לפנינו עוף שאין אנו מכירין אותו כלל, לא שייך
בו מנהגי מדינה, ואם עד אחד מעיד עליו שהוא מקובל מפי נאמן שעוף זה טהור
הוא נאמן דעד אחד נאמן באיסורין, אך בזמן הזה אין לסמוך כלל על שום אדם
ואסור לאכול רק מה שהוא פשוט וידוע שהוא טהור.''</span></p>
</blockquote>
<p><strong><span dir="rtl"><u>2. מסורת באכילת
בהמות</u></span></strong></p>
<p><span dir="rtl">עד כה עסקנו בשאלה האם צריך מסורת בעופות. בפשטות,
בהמות וחיות שיש להם סימני כשרות, אין צורך במסורת על כשרותם, שהרי רבי
יצחק שפסק בגמרא במסכת חולין שצריך מסורת, נקט בעמדה זו רק בגלל המקרה עם
תרנגולת האגם שטעו וחשבו שהיא כשרה, אך בבהמות וחיות שלא הוזכר מקרה מעין
זה (וכן הראשונים לא דיברו על כך) - אין צורך במסורת.</span></p>
<p><span dir="rtl">אף על פי כן, למעשה בכל זאת התעוררה בכך מחלוקת
אחרונים, בעקבות דברי <strong>הש''ך</strong> (יו''ד פ, א). לאחר שהביא
השולחן ערוך בסימן פ' את סימני הבהמות והחיות, העיר הש''ך: ''ולפי שאין לנו
עתה אלא מה שקבלנו במסורת וכדלקמן סימן פ"ב גבי סימני העוף - קיצרתי''.
נחלקו האחרונים מה כוונתו:</span></p>
<p><span dir="rtl">א. חלק מהאחרונים כמו <strong>הפרי מגדים</strong> (שם)
<strong>וכף החיים</strong> (שם, ס''ק ה) סברו, שאין כוונת הש''ך לומר
שצריך מסורת בבהמות כמו בעופות, שהרי דין זה לא נזכר בשום מקום לפניו, אלא
כוונתו שבשביל להבדיל בין חיה שמותר לאכול את החֵלֶב שלה לבין בהמה שאסור -
צריך מסורת, ובלשונו של כף החיים:</span></p>
<blockquote>
<p><span dir="rtl">''והא דצריך קבלה ומסורת היינו דווקא לעניין חלב, אבל
לעניין בשר אין צריך בקיאות, דהא ניכר במעלה גרה ומפריס פרסה, וכן כתב הבית
יצחק בעמודי זהב, וכן משמע מדברי השולחן ערוך שכתב, ואם חסר אחד מאלו השלשה
סימנין חלבה אסור, אבל בשרה מותר.''</span></p>
</blockquote>
<p><span dir="rtl">ב. לעומתם, <strong>החכמת אדם</strong> (כלל לו, א),
<strong>ערוך השולחן</strong> (יו''ד פ, י) <strong>והחזון איש</strong>
(יו''ד יא, ד) הבינו את דברי הש''ך כפשוטם - מותר לאכול רק בהמות וחיות שיש
עליהן מסורת, ממש כמו עוף. משום כך, כאשר התעוררה מחלוקת בדינו של פר
הבופלו, בפשטות הם ינקטו לאסור מכיוון שאין מסורת באכילתו</span><a
href="#fn2" class="footnote-ref" id="fnref2"
role="doc-noteref"><sup>2</sup></a> <span dir="rtl">(ועיין שבט הלוי י,
קיד).</span></p>
<p><span dir="rtl"><u>אכילת ג'ירפה</u></span></p>
<p><span dir="rtl">לפי מה שראינו עד כה, יש לדון במעמד הג'ירפה. יש טענה
נפוצה, שאי אפשר לאכול ג'ירפה מכיוון שלא יודעים מהיכן לשחוט אותה. כמובן
שהדבר אינו נכון, שהרי <strong>השולחן ערוך</strong> פסק (יו''ד כ, א)
בעקבות הגמרא בחולין (יט ע''ב) שכל הצוואר כשר לשחיטה, אז דווקא ג'ירפה קל
יותר לשחוט, שהרי יש לה צוואר ארוך (ויש לה את כל שאר הסימנים, מפריסה
פרסה, מעלה גרה וכו').</span></p>
<p><span dir="rtl">השאלה שכן מתעוררת בדינה של הג'ירפה היא, האם יש מסורת
שאכלו אותה בעבר. אם יש מסורת, וודאי שהיא מותרת באכילה לכולי עלמא. לעומת
זאת במקרה ואין, שאלת אכילתה מוטלת במחלוקת האחרונים שראינו לעיל האם צריך
מסורת בשביל לאכול חיות ובהמות: לדעת הפרי מגדים וכף החיים אין צורך והיא
מותרת באכילה, ולדעת החיי אדם וערוך השולחן צריך והיא אסורה.</span></p>
<p><span dir="rtl">האם יש מסורת על אכילת הגירפ'ה? התורה בפרשת ראה (יד, ד
– ה), מונה מספר חיות שאפשר לאכול אותן: שור, שה, עיזים, אייל צבי ויחמור.
חיה נוספת אותה מונה התורה באותו הפסוק היא 'זמר', ונחלקו הפרשנים באיזו
חיה מדובר:</span></p>
<p><span dir="rtl">א. <strong>הרס''ג</strong> <strong>והרד''ק</strong>
(ערך 'זמר') ביארו, שכאשר התורה כותבת זמר כוונתה לג'ירפה, וכפי שכתב
<strong>הרשב''ץ</strong> 'ביבין שמועה' (הל' טריפות ה, ב): ''שצווארה ארוך
וגופה גדול מאוד, עד כשהיא בתוך החומה פושטת צווארה חוץ לחומה''. לפי שיטה
זו, גם לדעת החזון איש המצריך מסורת באכילת בהמות וחיות מותר לאכול
ג'ירפה.</span></p>
<p><span dir="rtl">ב. לעומת זאת <strong>רש''י</strong> במקום כתב, שהוא
לא יודע את פירוש החיה 'זמר', ולכן נמנע מלפרשה, וכן כתב <strong>האבן
עזרא</strong>. יש שביארו ('חי וצומח בתורה') שזמר הוא אנטילופה או כבש
הבר, <strong>והרוקח</strong> בפירושו כתב, שקוראים לעוף זמר, כי מזמרים
לפניו כשתופסים אותו, מכל מקום לפי פירושם לדעת החזון איש אסור לאכול
ג'ירפה כי אין על אכילתה מסורת.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn3"
class="footnote-ref" id="fnref3"
role="doc-noteref"><sup>3</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">מה הכוונה עוף דורס? א. <strong>רבינו
תם</strong> (תוספות סא ע''א) <strong>והרא''ש</strong> (ג, נח), שעוף דורס
נקרא עוף שאוכל את טורפו בעודו בחיים. ב. <strong>הרמב''ן והר''ן</strong>
(נט ע''א) פירשו, שמדובר בעוף ההורג את טרפו בנעיצת ציפורניים. ג.
<strong>רש''י</strong> פירש, שמדובר בעוף המחזיק את טרפו בציפורניים ומרים
אותו מהקרקע. להלכה כתב <strong>כף</strong> <strong>החיים</strong> (פב,
ו), שיש להחמיר ככל שלושת הפירושים.</span><a href="#fnref1"
class="footnote-back" role="doc-backlink">↩︎</a></p></li>
<li id="fn2"><p><span dir="rtl"><strong>הרב אשר וייס</strong> (ויקרא,
יג) העיר, שהחכמת אדם כתב שצריך מסורת רק באכילת חיות, והחזון איש (שהביא
את דברי החיי אדם) הרחיב את דבריו וכתב שצריך מסורת גם על בהמות. אפשר
שהחזון איש כתב כך, מכיוון שאחרי הכל בסוף הסעיף החיי אדם מפנה לסימנים
המתייחסים גם לבהמות וגם לחיות, כך שגם כוונתו בלשונו לשני
הסוגים.</span><a href="#fnref2" class="footnote-back"
role="doc-backlink">↩︎</a></p></li>
<li id="fn3"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref3" class="footnote-back" role="doc-backlink">↩︎</a></p></li>
</ol>
</aside>
