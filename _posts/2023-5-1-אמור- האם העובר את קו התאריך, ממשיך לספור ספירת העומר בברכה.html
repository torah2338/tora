---
layout: post
title:  האם העובר את קו התאריך, ממשיך לספור ספירת העומר בברכה
category: אמור
---

<p><strong><span dir="rtl"><u>פתיחה</u></span></strong></p>
<p><span dir="rtl">בפרשת השבוע כותבת התורה, שיש לספור שבעה שבועות מפסח
ועד עצרת. בפשטות, וכפי שפסקו <strong>הרמב''ם</strong> (תמידין ומוספין ז,
כד) ורוב הראשונים, מצוות זו נחשבת מצוות עשה שהזמן גרמא, שהרי היא נוהגת
בזמן מסויים (וכמו לולב ותפילין) ולכן נשים פטורות ממנה. דעה חריגה מופיעה
<strong>ברמב''ן</strong> (קידושין לג ע''ב ד''ה והוי) שסבר, שספירת העומר
אינה נחשבת מצווה עשה שהזמן גרמא.</span></p>
<p><span dir="rtl">מהי סברת הרמב''ן? <strong>הרב אשר וייס</strong> (נשים
בספירת העומר), לאחר שהביא מספר אפשרויות ליישב את הרמב''ן ודחה אותן ביאר,
שלדעת הרמב''ן מצוות עשה שהזמן גרמא נחשבת מצווה שמעיקר הדין אפשר לעשותה
בכל השנה, אלא שקבעו לעשותה בזמן מסויים. לדוגמא, מעיקר הדין אפשר ליטול
לולב ולשבת בסוכה כל השנה, אלא שהתורה קבעה שיש לקיימם דווקא
בסוכות.</span></p>
<p><span dir="rtl">ספירת העומר לעומת זאת לא הייתה יכולה להיספר בכל השנה
(והתורה קבעה לסופרה בימים מסויימים), שהרי מטרתה לחבר את הימים שבין פסח
לעצרת. לכן, למרות שבפועל סופרים אותה בימים מסויימים אין היא נחשבת מצוות
עשה שהזמן גרמא. בדומה לכך גם ברכת האילנות, שלא נקבעה לזמן מסויים בשנה,
אלא בפועל נוהגת בזמן בו יש פריחה. ובלשונו:</span></p>
<blockquote>
<p><span dir="rtl">''ואני כשלעצמי הוי אמינא סברא אחרת בדעת הרמב"ן, דאין
דין מצוות עשה שהזמן גרמא אלא במצווה ששייך לקיימה בכל זמן, אלא גזירת
הכתוב שנוהגת רק בזמן מסויים כגון לולב, סוכה ותפילין, אבל עצמותה של מצות
ספירת העומר אינה אלא ספירת הימים שבין פסח לעצרת דהם ימי העומר ולא זולתם,
וזו הסיבה שאי אפשר לקיים מצוה זו בזמן אחר.''</span></p>
</blockquote>
<p><span dir="rtl">בעקבות העיסוק בדיני ספירת העומר בפרשה נעסוק השבוע
בשאלה, האם קטן שנהיה בר מצווה באמצע ספירת העומר ממשיך לספור בברכה, ומה
דינו של העובר את קו התאריך, וביטל ספירה של יום אחד. כדי לענות על שאלות
אלו, יש להקדים ולראות מחלוקת שדנו בה הפוסקים והיא, מה דינו של אדם ששכח
ולא ספר יום אחד.</span></p>
<p><strong><span dir="rtl"><u>אדם שדילג על יום
אחד</u></span></strong></p>
<p><span dir="rtl">מה דין אדם ששכח לספור יום אחד ספירת העומר?</span></p>
<p><span dir="rtl">א. לדעת <strong>התוספות</strong> (מנחות סו ע''א ד''ה
זכר), <strong>הרא''ש</strong> (פסחים י, מ) ורוב מוחלט של הראשונים, גם אם
אדם שכח לספור ספירת העומר פעם אחת (או יותר), הוא יכול להמשיך לספור עם
ברכה בשאר הימים שנשארו. בטעם ההיתר נימק הרא''ש, שכל יום ויום בספירה נחשב
מצווה בפני עצמה, ולכן גם כל ספירה עומדת לעצמה.</span></p>
<p><span dir="rtl">ב. <strong>בעל הלכות גדולות</strong> (תוספות שם) חלק
וכתב, שהשוכח אינו יכול להמשיך ולספור. יש שביארו בדעתו, שספירת העומר
נחשבת מצווה אחת ארוכה, ומשום המחמיץ חלק ממנה אינו יכול להמשיך בה. יש
שחלקו וביארו, שגם לשיטתו כל יום מצווה בפני עצמו וכדעת הרא''ש, אך מכיוון
שהתורה מוסיפה ודורשת שהספירה תהיה 'תמימה' (שלמה), השוכח יום אחד ספירתו
אינה תמימה.</span></p>
<p><span dir="rtl"><u>להלכה</u></span></p>
<p><span dir="rtl">להלכה שילב <strong>השולחן ערוך</strong> (תפט, ח) את
הדעות. <strong>מצד אחד</strong> פסק כדעת התוספות, שגם אדם ששכח יום אחד
צריך להמשיך לספור. <strong>מצד שני</strong>, בגלל שלדעת ההלכות גדלות אין
להמשיך ולספור כלל, יש לחשוש לשיטתו, ויש להמשיך לספור ללא ברכה. אמנם, אם
אדם שכח לספור בלילה ונזכר וספר ביום, הוא יכול להמשיך לספור בשאר הלילות
בברכה.</span></p>
<p><span dir="rtl">הסיבה לכך היא, שבעקבות סתירה בין הגמרא במנחות (סו
ע''א) לגמרא במגילה (כ ע''ב), נחלקו הראשונים האם אדם ששכח בלילה יכול
לספור ביום. להלכה פסק השולחן ערוך, שאדם שספר ביום ימשיך לספור בשאר
הלילות בברכה בגלל ספק ספקא. <strong>ספק</strong> שמא הלכה כדעת התוספות
שכל יום ויום מצווה בפני עצמה, <strong>וספק</strong> שמא ספירה ביום נחשבת
ספירה. ובלשונו:</span></p>
<blockquote>
<p><span dir="rtl">''בליל שני אחר תפלת ערבית מתחילין לספור העומר, ואם
שכח לספור בתחילת הלילה הולך וסופר כל הלילה... שכח ולא בירך כל הלילה,
יספור ביום בלא ברכה. אם שכח לברך באחד מהימים, בין יום ראשון בין משאר
ימים, סופר בשאר ימים בלא ברכה; אבל אם הוא מסופק אם דילג יום אחד ולא ספר,
יספור בשאר ימים בברכה.''</span></p>
</blockquote>
<p><span dir="rtl">למרות פסק השולחן ערוך שהשוכח יום ממשיך לספור בלי
ברכה, האחרונים הביאו מספר מקרים בהם מי ששכח יכול לסמוך על רוב הראשונים,
ולהמשיך לספור בברכה: <strong>הרב וואזנר</strong> (שבט הלוי ג, צו) כתב,
שרב ששכח לספור יום אחד ונוהג לספור בבית הכנסת בקול רם, מותר לו לספור
בבית כנסת עם ברכה כדי שלא יתבייש בפני בני קהילתו, ומפני כבוד
התורה.</span></p>
<p><span dir="rtl">כמו בכל המצוות, עיקר המצווה בספירת העומר היא מעשה
הספירה ולא הברכה. למרות זאת, ישנם שכאשר שוכחים לספור יום אחד ולא יכולים
להמשיך לספור בברכה, מפסיקים לספור לגמרי. במצב כזה פסק <strong>הרב דב
ליאור</strong> ('אתר ישיבה'), שאפשר להורות להם שימשיכו לספור בברכה,
ולסמוך על הדעה המרכזית בראשונים שכל יום ויום נחשב מצווה ואפשר
לברך.</span></p>
<p><span dir="rtl"><strong><u>קטן שנעשה בר מצווה</u></strong></span></p>
<p><span dir="rtl">השלכה נוספת למחלוקת התוספות ובעל הלכות גדולות, יש
בשאלה מה דינו של קטן שגדל ונהיה בר מצווה במהלך ספירת העומר. כאשר ייסוד
הספק תלוי בשאלה, האם ניתן לצרף את הימים בהם ספר לפני הבר מצווה עם הימים
שיספור אחרי הבר מצווה, או שבגלל שלא היו מחוייב במצוות אין משמעות
לספירתו. למעשה נחלקו האחרונים, ונאמרו בעניין שלוש דעות:</span></p>
<p><span dir="rtl">א. <strong>החיד''א</strong> (ברכי יוסף קכד, ג)
<strong>והרב</strong> <strong>עובדיה</strong> (יביע אומר ג, כז) סברו,
שעל הקטן לאחר שגדל להפסיק בכל עניין לספור בברכה, גם אם ספר לפני. בטעם
הדבר נימקו, שמכיוון שקטן פטור מן המצוות, נמצא שגם אם הוא ספר עד כה אין
בספירתו משמעות, וכפי שכותבת הגמרא במסכת ראש השנה (כח ע''א), שאדם שעשה
מצווה כאשר היה פטור ממנה אין בעשייתו משמעות.</span></p>
<p><span dir="rtl">לכאורה מדוע אין לומר, שהקטן היה חייב בספירה חיוב
מדרבנן, וכפי שכותבת הגמרא בברכות שקטן חייב במצוות מדרבנן? בעניין זה הלך
הרב עובדיה בדרכם של <strong>הריטב''א</strong>, <strong>המאירי</strong>
(מגילה יט ע''ב) וראשונים נוספים שביארו, שכאשר הגמרא כותבת
שקטן</span></p>
<p><span dir="rtl">חייב מדרבנן, כוונתה שהאב מחוייב לחנך את הילד מדרבנן,
אבל הילד עצמו פטור לגמרי, ולכן ספירתו אינה ספירה, ובלשונו:</span></p>
<blockquote>
<p><span dir="rtl">''העיקר להלכה כדברי הפוסקים הנ"ל שאינו יכול לספור עוד
בברכה. וכן העלה האבני נזר בחלק ב' (סימן תקל"ט). וכן כתב בשו"ת שערי דעה
חלק א' (סימן כ"ד). ומאחר שכלל גדול בידינו ספק ברכות להקל, יש להורות לקטן
שהגדיל בימי הספירה שיפסיק מלברך, וימשיך לספור בכל יום בלי ברכה. ובשנה
האחרת יקיים המצווה בשלמותה בברכה.''</span></p>
</blockquote>
<p><span dir="rtl">ב. <strong>החסד</strong> <strong>לאברהם</strong>
(תנינא נו) בדעה הפוכה לרב עובדיה טען, שגם אם הקטן שכח ולא ספר כאשר היה
קטן, כאשר הוא גדל מותר לו להתחיל לספור בברכה. בטעם הדבר נימק, שכאשר בעל
הלכות גדולות כתב שצריך שהספירה תהיה תמימה, אין כוונתו לימים הנספרים
(49), ואז מי ששכח יום אחד לא יכול להמשיך לספור, אלא הכוונה לאדם הסופר.
וכיוון שרק מעתה יתחיל אותו הקטן להתחייב בספירה, רק מעכשיו הוא צריך לשמור
על שלימות הספירה.</span></p>
<p><span dir="rtl">ג. <strong>הכתב סופר</strong> (סי' צט), <strong>הרב
פרנק</strong> (הר צבי או''ח ב, עו) בדעה שלישית ממוצעת סברו, שדינו של קטן
שווה לגדול. אם הוא ספר בברכה עד כה, אז גם כאשר גדל ונהיה בר מצוות עליו
להמשיך לספור, אך אם לא ספר עד כה בברכה הוא אינו יכול להמשיך לספור בברכה.
ובלשונו של <strong>ערוך השולחן</strong> (תפט, טו):</span></p>
<blockquote>
<p><span dir="rtl">''כתב בעל הלכות גדולות, שאם שכח יום אחד מלמנות לגמרי
בין יום הראשון או אחד משארי ימים יספור כל הימים שאחריו בלא ברכה משום
דאין זה תמימות. קטן שנעשה בר מצווה בתוך ימי הספירה, כיוון שספר גם קודם
מטעם חינוך, פשוט הוא שיברך מכאן ולהבא אמנם אם לא בירך מקודם לא יספור אחר
כך בברכה.''</span></p>
</blockquote>
<p><span dir="rtl">מה סברתם? הועלו מספר אפשרויות. אפשרות ראשונה, לחלק
בין מקור החיוב במצווה לבין קיומה. אמנם קטן הסופר ספירת העומר חייב במצווה
רק מדין חינוך, אבל אחרי הכל הרי בפועל הספירה התבצעה. לכן קטן שספר בברכה
את כל הימים עד הבר מצווה שלו נחשב כאילו ספר, ויכול להמשיך לספור גם אחרי
הבר מצווה.</span></p>
<p><span dir="rtl"><strong>הרב בן ציון אבא שאול</strong> (אור לציון א,
לו) העלה אפשרות שניה וכתב, שגם אם אכן נער הבר מצווה לא חייב בספירה באותה
רמה שקטן חייב בספירה, ולכן היה מקום לומר שקטן שגדל לא ימשיך לספור, מכל
מקום מסתבר לומר שהוא חייב ספירת העומר לפחות כמו שהיה חייב כשהיה קטן, ולא
הגיוני לומר שבגלל שגדל והתחייב במצוות יפסיק לספור בברכה.</span></p>
<p><strong><span dir="rtl"><u>טיסה לחוץ לארץ</u></span></strong></p>
<p><span dir="rtl">שאלה נוספת המתעוררת בעקבות בעל ההלכות גדולות היא, מה
יעשה אדם הטס לחו''ל בזמן הספירה. על מנת להבין את הקושי שמתעורר בעניין,
יש להקדים בקצרה כיצד קובעים את קו התאריך. מכיוון שכדור הארץ עגול והשמש
מאירה בכל מקום בזמן אחר, נמצא שבמקומות שונים השעה שונה. לדוגמא, כאשר
בארץ ישראל עדיין יום, באוסטרליה הגיע כבר הלילה.</span></p>
<p><span dir="rtl">כעת, נניח שבמדינה אחת השעה היא שש בבוקר ובמדינה אחרת
השעה תשע בערב, כיצד מחליטים האם המדינה בה השעה היא שעת ערב מקדימה בזמן
את המדינה שאצלה בוקר, ולכן אצלה כבר יום שני (על פי היהדות מתחיל היום
בלילה) בעוד שאצל המדינה שבשעת בוקר עדיין יום ראשון, או שמא היא מאחרת
בזמן מהמדינה שאצלה בוקר, ואצל שתי המדינות עדיין יום ראשון?</span></p>
<p><span dir="rtl">בעקבות כך קבעו, שישנו קו (דמיוני) הנקרא קו התאריך
(הנמצא בגריניץ') הנמצא בקו האורך אפס, ובו קבעו שמתחיל היום. לאחר מכן, כל
המדינות הנמצאות מערבית אליו (למשל ארצות הברית) עד קו האורך 180, מקדימות
את שעת גריניץ' בזמן (כל חמש עשרה מעלות אורך יש התקדמות של שעה), ואילו
המדינות המזרחיות אליו (כמו יפן), מאחרות אותו בזמן</span><a href="#fn1"
class="footnote-ref" id="fnref1"
role="doc-noteref"><sup>1</sup></a><span dir="rtl">.</span></p>
<p><span dir="rtl">לכן, לפעמים יכול להיות שאדם יטוס מיפן לארצות הברית,
ובעוד שביפן היה יום שלישי בשבוע, כאשר הוא יגיע לארצות הברית שם כבר יהיה
יום רביעי (גם בגלל שעות הטיסה), והוא יפסיד יום אחד מספירת העומר, והרי
כפי שראינו להלכה נפסק שאדם ששכח יום אחד לספור ספירת העומר אינו יכול
להמשיך לספור בברכה!</span></p>
<p><span dir="rtl"><u>מחלוקת האחרונים</u></span></p>
<p><span dir="rtl">למעשה בעניין זה ישנן שלוש דעות:</span></p>
<p><span dir="rtl">א. <strong>הרב</strong> <strong>מליובאוויטש</strong>
(שערי הלכה ומנהג ב, ריט) סבר, שהספירה היא פרטית ואישית ללא קשר למה שנהוג
באותו המקום. משום כך נקט שאדם שמגיע למקום בו התאריך שונה, על אף שכולם
סופרים כבר י''ג לעומר, מבחינתו הספירה כעת היא י''ב לעומר, וכך הוא ימשיך
לספור. גם כאשר יגיע כבר שבועות, וכולם יסיימו לספור - הוא ימשיך ויספור את
היום האחרון. ובלשונו:</span></p>
<blockquote>
<p><span dir="rtl">''אם עובר את קו התאריך באמצע הספירה, מכיוון שמצוות
ספירת העומר מוטלת על כל יחיד ויחיד בפני עצמו, עליו לספור את הספירה שלו,
לפי חשבון הימים שלו, שאין זה תלוי בספירה הנספרת על ידי אחרים בצדו של קו
התאריך.''</span></p>
</blockquote>
<p><span dir="rtl">ב. <strong>הגרש''ז</strong> <strong>אויערבך</strong>
(מעדני שלמה) חלק ונקט, שמכיוון שהוא הפסיד יום אחד בגלל המעבר של התאריך,
דינו ככל אדם שלא ספר יום אחד, ומעתה והלאה ימשיך לספור אך ללא ברכה. הסברא
בשיטתו היא, שהספירה שייכת לכל הנוכחים בכל מקום באשר הוא. משום כך, כאשר
הסופר הגיע למקום בו סופרים כבר את יום המחרת, הפסיד את הספירה של היום
הקודם.</span></p>
<p><span dir="rtl">ג. <strong>הרב</strong> <strong>אשר</strong>
<strong>וייס</strong> (שיטת הבה''ג) בדעה המקילה כתב, שלמרות שהוא ביטל
יום אחד בגלל קו התאריך, אף על פי כן הוא ממשיך לספור בברכה וכמנהג המקום
אליו הגיע. בטעם הדבר נימק, שכאשר בעל ההלכות גדולות סובר שאין להמשיך
לספור כאשר לא ספרו יום אחד, זה רק אדם ששכח, אבל כאן לא היתה שכחה ולכן יש
להמשיך לספור בברכה.</span></p>
<p><strong><span dir="rtl">שבת שלום! קח לקרוא בשולחן שבת, או תעביר בבקשה
הלאה על מנת שעוד אנשים יקראו</span></strong><a href="#fn2"
class="footnote-ref" id="fnref2"
role="doc-noteref"><sup>2</sup></a><strong><span
dir="rtl">...</span></strong></p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><span dir="rtl">הפוסקים הביאו הגדרות שונות לקו התאריך.
למשל לדעת בעל המאור קו התאריך נמצא 90 מעלות מירושלים, אחרים קבעו שקו
התאריך 114 מעלות מירושלים, ונאמרו עוד שיטות בעניין. מכל מקום אין זה נושא
הדף (אולי בהזדמנות אחרת), והמטרה הייתה להעביר את העקרון.</span><a
href="#fnref1" class="footnote-back" role="doc-backlink">↩︎</a></p></li>
<li id="fn2"><p><strong><span dir="rtl">מצאת טעות? רוצה לקבל כל שבוע את
הדף למייל, לשים את הדף במקומך או להעביר למשפחה? מוזמן:</span> <a
href="mailto:tora2338@gmail.com">tora2338@gmail.com</a></strong><a
href="#fnref2" class="footnote-back" role="doc-backlink">↩︎</a></p></li>
</ol>
</aside>
